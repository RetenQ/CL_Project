[
    {
        "text": "屈原-离骚<s1>离骚<s2>帝高阳之苗裔兮，朕皇考曰伯庸。</s>摄提贞于孟陬兮，惟庚寅吾以降。</s>皇览揆余初度兮，肇锡余以嘉名：</s>名余曰正则兮，字余曰灵均。</s>纷吾既有此内美兮，又重之以修能。</s>扈江离与辟芷兮，纫秋兰以为佩。</s>汨余若将不及兮，恐年岁之不吾与。</s>朝搴阰之木兰兮，夕揽洲之宿莽。</s>日月忽其不淹兮，春与秋其代序。</s>惟草木之零落兮，恐美人之迟暮。</s>不抚壮而弃秽兮，何不改乎此度?</s>乘骐骥以驰骋兮，来吾道夫先路！</s>昔三后之纯粹兮，固众芳之所在。</s>杂申椒与菌桂兮，岂惟纫夫蕙茝！</s>彼尧、舜之耿介兮，既遵道而得路。</s>何桀纣之猖披兮，夫惟捷径以窘步。</s>惟夫党人之偷乐兮，路幽昧以险隘。</s>岂余身之殚殃兮，恐皇舆之败绩！</s>忽奔走以先后兮，及前王之踵武。</s>荃不查余之中情兮，反信谗而齌怒。</s>余固知謇謇之为患兮，忍而不能舍也。</s>指九天以为正兮，夫惟灵修之故也。</s>曰黄昏以为期兮，羌中道而改路！</s>初既与余成言兮，后悔遁而有他。</s>余既不难夫离别兮，伤灵修之数化。</s>余既滋兰之九畹兮，又树蕙之百亩。</s>畦留夷与揭车兮，杂杜衡与芳芷。</s>冀枝叶之峻茂兮，愿俟时乎吾将刈。</s>虽萎绝其亦何伤兮，哀众芳之芜秽。</s>众皆竞进以贪婪兮，凭不厌乎求索。</s>羌内恕己以量人兮，各兴心而嫉妒。</s>忽驰骛以追逐兮，非余心之所急。</s>老冉冉其将至兮，恐修名之不立。</s>朝饮木兰之坠露兮，夕餐秋菊之落英。</s>苟余情其信姱以练要兮，长顑颔亦何伤。</s>掔木根以结茞兮，贯薜荔之落蕊。</s>矫菌桂以纫蕙兮，索胡绳之纚纚。</s>謇吾法夫前修兮，非世俗之所服。</s>虽不周于今之人兮，愿依彭咸之遗则。</s>长太息以掩涕兮，哀民生之多艰。</s>余虽好修姱以鞿羁兮，謇朝谇而夕替。</s>既替余以蕙纕兮，又申之以揽茝。</s>亦余心之所善兮，虽九死其犹未悔。</s>怨灵修之浩荡兮，终不察夫民心。</s>众女嫉余之蛾眉兮，谣诼谓余以善淫。</s>固时俗之工巧兮，偭规矩而改错。</s>背绳墨以追曲兮，竞周容以为度。</s>忳郁邑余侘傺兮，吾独穷困乎此时也。</s>宁溘死以流亡兮，余不忍为此态也。</s>鸷鸟之不群兮，自前世而固然。</s>何方圜之能周兮，夫孰异道而相安？</s>屈心而抑志兮，忍尤而攘诟。</s>伏清白以死直兮，固前圣之所厚。</s>悔相道之不察兮，延伫乎吾将反。</s>回朕车以复路兮，及行迷之未远。</s>步余马于兰皋兮，驰椒丘且焉止息。</s>进不入以离尤兮，退将复修吾初服。</s>制芰荷以为衣兮，集芙蓉以为裳。</s>不吾知其亦已兮，苟余情其信芳。</s>高余冠之岌岌兮，长余佩之陆离。</s>芳与泽其杂糅兮，唯昭质其犹未亏。</s>忽反顾以游目兮，将往观乎四荒。</s>佩缤纷其繁饰兮，芳菲菲其弥章。</s>民生各有所乐兮，余独好修以为常。</s>虽体解吾犹未变兮，岂余心之可惩。</s>女嬃之婵媛兮，申申其詈予，曰：</s>鲧婞直以亡身兮，终然夭乎羽之野。</s>汝何博謇而好修兮，纷独有此姱节？</s>薋菉葹以盈室兮，判独离而不服。</s>众不可户说兮，孰云察余之中情？</s>世并举而好朋兮，夫何茕独而不予听？</s>依前圣以节中兮，喟凭心而历兹。</s>济沅、湘以南征兮，就重华而敶词：</s>启《九辩》与《九歌》兮，夏康娱以自纵。</s>不顾难以图后兮，五子用失乎家衖。</s>羿淫游以佚畋兮，又好射夫封狐。</s>固乱流其鲜终兮，浞又贪夫厥家。</s>浇身被服强圉兮，纵欲而不忍。</s>日康娱而自忘兮，厥首用夫颠陨。</s>夏桀之常违兮，乃遂焉而逢殃。</s>后辛之菹醢兮，殷宗用而不长。</s>汤、禹俨而祗敬兮，周论道而莫差。</s>举贤才而授能兮，循绳墨而不颇。</s>皇天无私阿兮，览民德焉错辅。</s>夫维圣哲以茂行兮，苟得用此下土。</s>瞻前而顾后兮，相观民之计极。</s>夫孰非义而可用兮？</s>孰非善而可服？</s>阽余身而危死兮，览余初其犹未悔。</s>不量凿而正枘兮，固前修以菹醢。</s>曾歔欷余郁邑兮，哀朕时之不当。</s>揽茹蕙以掩涕兮，沾余襟之浪浪。</s>跪敷衽以陈辞兮，耿吾既得此中正。</s>驷玉虬以桀鹥兮，溘埃风余上征。</s>朝发轫于苍梧兮，夕余至乎县圃。</s>欲少留此灵琐兮，日忽忽其将暮。</s>吾令羲和弭节兮，望崦嵫而勿迫。</s>路漫漫其修远兮，吾将上下而求索。</s>饮余马于咸池兮，总余辔乎扶桑。</s>折若木以拂日兮，聊逍遥以相羊。</s>前望舒使先驱兮，后飞廉使奔属。</s>鸾皇为余先戒兮，雷师告余以未具。</s>吾令凤鸟飞腾兮，继之以日夜。</s>飘风屯其相离兮，帅云霓而来御。</s>纷总总其离合兮，斑陆离其上下。</s>吾令帝阍开关兮，倚阊阖而望予。</s>时暧暧其将罢兮，结幽兰而延伫。</s>世溷浊而不分兮，好蔽美而嫉妒。</s>朝吾将济于白水兮，登阆风而绁马。</s>忽反顾以流涕兮，哀高丘之无女。</s>溘吾游此春宫兮，折琼枝以继佩。</s>及荣华之未落兮，相下女之可诒。</s>吾令丰隆乘云兮，求宓妃之所在。</s>解佩纕以结言兮，吾令謇修以为理。</s>纷总总其离合兮，忽纬繣其难迁。</s>夕归次于穷石兮，朝濯发乎洧盘。</s>保厥美以骄傲兮，日康娱以淫游。</s>虽信美而无礼兮，来违弃而改求。</s>览相观于四极兮，周流乎天余乃下。</s>望瑶台之偃蹇兮，见有娀之佚女。</s>吾令鸩为媒兮，鸩告余以不好。</s>雄鸠之鸣逝兮，余犹恶其佻巧。</s>心犹豫而狐疑兮，欲自适而不可。</s>凤皇既受诒兮，恐高辛之先我。</s>欲远集而无所止兮，聊浮游以逍遥。</s>及少康之未家兮，留有虞之二姚。</s>理弱而媒拙兮，恐导言之不固。</s>世溷浊而嫉贤兮，好蔽美而称恶。</s>闺中既以邃远兮，哲王又不寤。</s>怀朕情而不发兮，余焉能忍而与此终古？</s>索琼茅以筳篿兮，命灵氛为余占之。</s>曰：两美其必合兮，孰信修而慕之？</s>思九州之博大兮，岂惟是其有女？」</s>曰：勉远逝而无狐疑兮，孰求美而释女？</s>何所独无芳草兮，尔何怀乎故宇？」</s>世幽昧以昡曜兮，孰云察余之善恶？</s>民好恶其不同兮，惟此党人其独异！</s>户服艾以盈要兮，谓幽兰其不可佩。</s>览察草木其犹未得兮，岂珵美之能当？</s>苏粪壤以充祎兮，谓申椒其不芳。</s>欲从灵氛之吉占兮，心犹豫而狐疑。</s>巫咸将夕降兮，怀椒糈而要之。</s>百神翳其备降兮，九疑缤其并迎。</s>皇剡剡其扬灵兮，告余以吉故。</s>曰：勉升降以上下兮，求矩矱之所同。</s>汤、禹俨而求合兮，挚、咎繇而能调。</s>苟中情其好修兮，又何必用夫行媒？</s>说操筑于傅岩兮，武丁用而不疑。</s>吕望之鼓刀兮，遭周文而得举。</s>宁戚之讴歌兮，齐桓闻以该辅。</s>及年岁之未晏兮，时亦犹其未央。</s>恐鹈鴃之先鸣兮，使夫百草为之不芳。</s>何琼佩之偃蹇兮，众薆然而蔽之。</s>惟此党人之不谅兮，恐嫉妒而折之。</s>时缤纷其变易兮，又何可以淹留？</s>兰芷变而不芳兮，荃蕙化而为茅。</s>何昔日之芳草兮，今直为此萧艾也？</s>岂其有他故兮，莫好修之害也！</s>余以兰为可恃兮，羌无实而容长。</s>委厥美以从俗兮，苟得列乎众芳。</s>椒专佞以慢慆兮，樧又欲充夫佩帏。</s>既干进而务入兮，又何芳之能祗？</s>固时俗之流从兮，又孰能无变化？</s>览椒兰其若兹兮，又况揭车与江离？</s>惟兹佩之可贵兮，委厥美而历兹。</s>芳菲菲而难亏兮，芬至今犹未沬。</s>和调度以自娱兮，聊浮游而求女。</s>及余饰之方壮兮，周流观乎上下。</s>灵氛既告余以吉占兮，历吉日乎吾将行。</s>折琼枝以为羞兮，精琼爢以为粻。</s>为余驾飞龙兮，杂瑶象以为车。</s>何离心之可同兮？</s>吾将远逝以自疏。</s>邅吾道夫昆仑兮，路修远以周流。</s>扬云霓之晻蔼兮，鸣玉鸾之啾啾。</s>朝发轫于天津兮，夕余至乎西极。</s>凤皇翼其承旗兮，高翱翔之翼翼。</s>忽吾行此流沙兮，遵赤水而容与。</s>麾蛟龙使梁津兮，诏西皇使涉予。</s>路修远以多艰兮，腾众车使径待。</s>路不周以左转兮，指西海以为期。</s>屯余车其千乘兮，齐玉轪而并驰。</s>驾八龙之婉婉兮，载云旗之委蛇。</s>抑志而弭节兮，神高驰之邈邈。</s>奏《九歌》而舞《韶》兮，聊假日以偷乐。</s>陟升皇之赫戏兮，忽临睨夫旧乡。</s>仆夫悲余马怀兮，蜷局顾而不行。</s>乱曰：已矣哉！国无人莫我知兮，又何怀乎故都！</s>既莫足与为美政兮，吾将从彭咸之所居！"
    },
    {
        "text": "屈原-东皇太一<s1>九歌<s2>吉日兮辰良，穆将愉兮上皇</s>抚长剑兮玉珥，璆锵鸣兮琳琅</s>瑶席兮玉瑱，盍将把兮琼芳</s>蕙肴蒸兮兰藉，奠桂酒兮椒浆</s>扬枹兮拊鼓，疏缓节兮安歌</s>陈竽瑟兮浩倡</s>灵偃蹇兮姣服，芳菲菲兮满堂</s>五音纷兮繁会，君欣欣兮乐康。"
    },
    {
        "text": "屈原-云中君<s1>九歌<s2>浴兰汤兮沐芳，华采衣兮若英</s>灵连蜷兮既留，烂昭昭兮未央</s>謇将憺兮寿宫，与日月兮齐光</s>龙驾兮帝服，聊翱游兮周章</s>灵皇皇兮既降，猋远举兮云中</s>览冀洲兮有余，横四海兮焉穷</s>思夫君兮太息，极劳心兮忡忡"
    },
    {
        "text": "屈原-湘君<s1>九歌<s2>君不行兮夷犹，蹇谁留兮中洲</s>美要眇兮宜修，沛吾乘兮桂舟</s>令沅湘兮无波，使江水兮安流</s>望夫君兮未来，吹参差兮谁思</s>驾飞龙兮北征，邅吾道兮洞庭</s>薜荔柏兮蕙绸，荪桡兮兰旌</s>望涔阳兮极浦，横大江兮扬灵</s>扬灵兮未极，女婵媛兮为余太息</s>横流涕兮潺湲，隐思君兮陫侧</s>桂棹兮兰枻，斵冰兮积雪</s>采薜荔兮水中，搴芙蓉兮木末</s>心不同兮媒劳，恩不甚兮轻绝</s>石濑兮浅浅，飞龙兮翩翩</s>交不忠兮怨长，期不信兮告余以不闲</s>朝骋骛兮江皋，夕弭节兮北渚</s>鸟次兮屋上，水周兮堂下</s>捐余玦兮江中，遗余佩兮醴浦</s>采芳洲兮杜若，将以遗兮下女</s>时不可兮再得，聊逍遥兮容与。"
    },
    {
        "text": "屈原-湘夫人<s1>九歌<s2>帝子降兮北渚，目眇眇兮愁予</s>袅袅兮秋风，洞庭波兮木叶下</s>登白薠兮骋望，与佳期兮夕张</s>鸟何萃兮苹中，罾何为兮木上？</s>沅有茝兮醴有兰，思公子兮未敢言</s>荒忽兮远望，观流水兮潺湲</s>麋何食兮庭中，蛟何为兮水裔</s>朝驰余马兮江皋，夕济兮西澨</s>闻佳人兮召余，将腾驾兮偕逝</s>筑室兮水中，葺之兮荷盖</s>荪壁兮紫坛，播芳椒兮成堂</s>桂栋兮兰橑，辛夷楣兮药房</s>罔薜荔兮为帷，擗蕙櫋兮既张</s>白玉兮为镇，疏石兰兮为芳</s>芷葺兮荷屋，缭之兮杜衡</s>合百草兮实庭，建芳馨兮庑门</s>九嶷缤兮并迎，灵之来兮如云</s>捐余袂兮江中，遗余褋兮醴浦</s>搴汀洲兮杜若，将以遗兮远者</s>时不可兮骤得，聊逍遥兮容与！"
    },
    {
        "text": "屈原-大司命<s1>九歌<s2>广开兮天门，纷吾乘兮玄云</s>令飘风兮先驱，使涷雨兮洒尘</s>君回翔兮以下，逾空桑兮从女</s>纷总总兮九州，何寿夭兮在予</s>高飞兮安翔，乘清气兮御阴阳</s>吾与君兮齐速，导帝之兮九坑</s>灵衣兮被被，玉佩兮陆离</s>一阴兮一阳，众莫知兮余所为</s>折疏麻兮瑶华，将以遗兮离居</s>老冉冉兮既极，不寖近兮愈疏</s>乘龙兮辚辚，高驰兮冲天</s>结桂枝兮延伫，羌愈思兮愁人</s>愁人兮奈何，愿若今兮无亏</s>固人命兮有当，孰离合兮何为？"
    },
    {
        "text": "屈原-少司命<s1>九歌<s2>秋兰兮麋芜，罗生兮堂下</s>绿叶兮素华，芳菲菲兮袭予</s>夫人兮自有美子，荪何以兮愁苦</s>秋兰兮青青，绿叶兮紫茎</s>满堂兮美人，忽独与余兮目成</s>入不言兮出不辞，乘回风兮载云旗</s>悲莫悲兮生别离，乐莫乐兮新相知</s>荷衣兮蕙带，儵而来兮忽而逝</s>夕宿兮帝郊，君谁须兮云之际</s>与女沐兮咸池，曦女发兮阳之阿</s>望美人兮未来，临风怳兮浩歌</s>孔盖兮翠旌，登九天兮抚彗星</s>竦长剑兮拥幼艾，荪独宜兮为民正。"
    },
    {
        "text": "屈原-东君<s1>九歌<s2>暾将出兮东方，照吾槛兮扶桑</s>抚余马兮安驱，夜皎皎兮既明</s>驾龙輈兮乘雷，载云旗兮委蛇</s>长太息兮将上，心低徊兮顾怀</s>羌声色兮娱人，观者儋兮忘归</s>縆瑟兮交鼓，萧钟兮瑶簴</s>鸣篪兮吹竽，思灵保兮贤姱</s>翾飞兮翠曾，展诗兮会舞</s>应律兮合节，灵之来兮敝日</s>青云衣兮白霓裳，举长矢兮射天狼</s>操余弧兮反沦降，援北斗兮酌桂浆</s>撰余辔兮高驰翔，杳冥冥兮以东行。"
    },
    {
        "text": "屈原-河伯<s1>九歌<s2>与女游兮九河，冲风起兮水扬波</s>乘水车兮荷盖，驾两龙兮骖螭</s>登昆仑兮四望，心飞扬兮浩荡</s>日将暮兮怅忘归，惟极浦兮寤怀</s>鱼鳞屋兮龙堂，紫贝阙兮珠宫</s>灵何惟兮水中</s>乘白鼋兮逐文鱼，与女游兮河之渚</s>流澌纷兮将来下</s>子交手兮东行，送美人兮南浦</s>波滔滔兮来迎，鱼鳞鳞兮媵予。"
    },
    {
        "text": "屈原-山鬼<s1>九歌<s2>若有人兮山之阿，被薜荔兮带女萝</s>既含睇兮又宜笑，子慕予兮善窈窕</s>乘赤豹兮从文狸，辛夷车兮结桂旗</s>被石兰兮带杜衡，折芬馨兮遗所思</s>余处幽篁兮终不见天，路险难兮独后来</s>表独立兮山之上，云容容兮而在下</s>杳冥冥兮羌昼晦，东风飘兮神灵雨</s>留灵修兮憺忘归，岁既晏兮孰华予</s>采三秀兮于山间，石磊磊兮葛蔓蔓</s>怨公子兮怅忘归，君思我兮不得闲</s>山中人兮芳杜若，饮石泉兮荫松柏</s>君思我兮然疑作</s>雷填填兮雨冥冥，猿啾啾兮狖夜鸣</s>风飒飒兮木萧萧，思公子兮徒离忧。"
    },
    {
        "text": "屈原-国殇<s1>九歌<s2>操吴戈兮被犀甲，车错毂兮短兵接</s>旌蔽日兮敌若云，矢交坠兮士争先</s>凌余阵兮躐余行，左骖殪兮右刃伤</s>霾两轮兮絷四马，援玉枹兮击鸣鼓</s>天时怼兮威灵怒，严杀尽兮弃原野</s>出不入兮往不反，平原忽兮路超远</s>带长剑兮挟秦弓，首身离兮心不惩</s>诚既勇兮又以武，终刚强兮不可凌</s>身既死兮神以灵，魂魄毅兮为鬼雄。"
    },
    {
        "text": "屈原-礼魂<s1>九歌<s2>成礼兮会鼓，</s>传芭兮代舞</s>姱女倡兮容与</s>春兰兮秋菊，</s>长无绝兮终古。"
    },
    {
        "text": "屈原-天问<s1>天问<s2>曰：</s>遂古之初，谁传道之？</s>上下未形，何由考之？</s>冥昭瞢暗，谁能极之？</s>冯翼惟象，何以识之？</s>明明暗暗，惟时何为？</s>阴阳三合，何本何化？</s>圜则九重，孰营度之？</s>惟兹何功，孰初作之？</s>斡维焉系，天极焉加？</s>八柱何当，东南何亏？</s>九天之际，安放安属？</s>隅隈多有，谁知其数？</s>天何所沓？</s>十二焉分？</s>日月安属？</s>列星安陈？</s>出自汤谷，次于蒙汜。</s>自明及晦，所行几里？</s>夜光何德，死则又育？</s>厥利维何，而顾菟在腹？</s>女岐无合，夫焉取九子？</s>伯强何处？</s>惠气安在？</s>何阖而晦？</s>何开而明？</s>角宿未旦，曜灵安藏？</s>不任汩鸿，师何以尚之？</s>佥曰</s>“何忧，何不课而行之？”</s>鸱龟曳衔，鲧何听焉？</s>顺欲成功，帝何刑焉？</s>永遏在羽山，夫何三年不施？</s>伯禹愎鲧，夫何以变化？</s>纂就前绪，遂成考功。</s>何续初继业，而厥谋不同？</s>洪泉极深，何以窴之？</s>地方九则，何以坟之？</s>河海应龙？</s>何尽何历？</s>鲧何所营？</s>禹何所成？</s>康回冯怒，墬何故以东南倾？</s>九州安错？</s>川谷何洿？</s>东流不溢，孰知其故？</s>东西南北，其修孰多？</s>南北顺椭，其衍几何？</s>昆仑悬圃，其尻安在？</s>增城九重，其高几里？</s>四方之门，其谁从焉？</s>西北辟启，何气通焉？</s>日安不到？</s>烛龙何照？</s>羲和之未扬，若华何光？</s>何所冬暖？</s>何所夏寒？</s>焉有石林？</s>何兽能言？</s>焉有虬龙，负熊以游？</s>雄虺九首，鯈忽焉在？</s>何所不死？</s>长人何守？</s>靡蓱九衢，枲华安居？</s>灵蛇吞象，厥大何如？</s>黑水玄趾，三危安在？</s>延年不死，寿何所止？</s>鲮鱼何所？</s>鬿堆焉处？</s>羿焉彃日？</s>乌焉解羽？</s>禹之力献功，降省下土四方。</s>焉得彼嵞山女，而通之於台桑？</s>闵妃匹合，厥身是继。</s>胡维嗜不同味，而快鼌饱？</s>启代益作后，卒然离蠥。</s>何启惟忧，而能拘是达？</s>皆归射鞫，而无害厥躬。</s>何后益作革，而禹播降？</s>启棘宾商，《九辨》《九歌》。</s>何勤子屠母，而死分竟地？</s>帝降夷羿，革孽夏民。</s>胡射夫河伯，而妻彼雒嫔？</s>冯珧利决，封豨是射。</s>何献蒸肉之膏，而后帝不若？</s>浞娶纯狐，眩妻爰谋。</s>何羿之射革，而交吞揆之？</s>阻穷西征，岩何越焉？</s>化而为黄熊，巫何活焉？</s>咸播秬黍，莆雚是营。</s>何由并投，而鲧疾修盈？</s>白蜺婴茀，胡为此堂？</s>安得夫良药，不能固臧？</s>天式从横，阳离爰死。</s>大鸟何鸣，夫焉丧厥体？</s>蓱号起雨，何以兴之？</s>撰体协胁，鹿何膺之？</s>鳌戴山抃，何以安之？</s>释舟陵行，何之迁之？</s>惟浇在户，何求于嫂？</s>何少康逐犬，而颠陨厥首？</s>女歧缝裳，而馆同爰止。</s>何颠易厥首，而亲以逢殆？</s>汤谋易旅，何以厚之？</s>覆舟斟寻，何道取之？</s>桀伐蒙山，何所得焉？</s>妺嬉何肆，汤何殛焉？</s>舜闵在家，父何以鳏？</s>尧不姚告，二女何亲？</s>厥萌在初，何所亿焉？</s>璜台十成，谁所极焉？</s>登立为帝，孰道尚之？</s>女娲有体，孰制匠之？</s>舜服厥弟，终然为害。</s>何肆犬豕，而厥身不危败？</s>吴获迄古，南岳是止。</s>孰期去斯，得两男子？</s>缘鹄饰玉，后帝是飨。</s>何承谋夏桀，终以灭丧？</s>帝乃降观，下逢伊挚。</s>何条放致罚，而黎服大说？</s>简狄在台，喾何宜？</s>玄鸟致贻，女何喜？</s>该秉季德，厥父是臧。</s>胡终弊于有扈，牧夫牛羊？</s>干协时舞，何以怀之？</s>平胁曼肤，何以肥之？</s>有扈牧竖，云何而逢？</s>击床先出，其命何从？</s>恒秉季德，焉得夫朴牛？</s>何往营班禄，不但还来？</s>昏微循迹，有狄不宁。</s>何繁鸟萃棘，负子肆情？</s>眩弟并淫，危害厥兄。</s>何变化以作诈，而后嗣逢长？</s>成汤东巡，有莘爰极。</s>何乞彼小臣，而吉妃是得？</s>水滨之木，得彼小子。</s>夫何恶之，媵有莘之妇？</s>汤出重泉，夫何辠尤？</s>不胜心伐帝，夫谁使挑之？</s>会朝争盟，何践吾期？</s>苍鸟群飞，孰使萃之？</s>列击纣躬，叔旦不嘉。</s>何亲揆发足，周之命以咨嗟？</s>授殷天下，其位安施？</s>反成乃亡，其罪伊何？</s>争遣伐器，何以行之？</s>并驱击翼，何以将之？</s>昭后成游，南土爰底。</s>厥利惟何，逢彼白雉？</s>穆王巧梅，夫何为周流？</s>环理天下，夫何索求？</s>妖夫曳炫，何号于市？</s>周幽谁诛？</s>焉得夫褒姒？</s>天命反侧，何罚何佑？</s>齐桓九会，卒然身杀。</s>彼王纣之躬，孰使乱惑？</s>何恶辅弼，谗谄是服？</s>比干何逆，而抑沈之？</s>雷开阿顺，而赐封之？</s>何圣人之一德，卒其异方？</s>梅伯受醢，箕子详狂？</s>稷维元子，帝何竺之？</s>投之于冰上，鸟何燠之？</s>何冯弓挟矢，殊能将之？</s>既惊帝切激，何逢长之？</s>伯昌号衰，秉鞭作牧。</s>何令彻彼岐社，命有殷国？</s>迁藏就岐，何能依？</s>殷有惑妇，何所讥？</s>受赐兹醢，西伯上告。</s>何亲就上帝罚，殷之命以不救？</s>师望在肆，昌何识？</s>鼓刀扬声，后何喜？</s>武发杀殷，何所悒？</s>载尸集战，何所急？</s>伯林雉经，维其何故？</s>何感天抑墬，夫谁畏惧？</s>皇天集命，惟何戒之？</s>受礼天下，又使至代之？</s>初汤臣挚，后兹承辅。</s>何卒官汤，尊食宗绪？</s>勋阖梦生，少离散亡。</s>何壮武历，能流厥严？</s>彭铿斟雉，帝何飨？</s>受寿永多，夫何久长？</s>中央共牧，后何怒？</s>蜂蛾微命，力何固？</s>惊女采薇，鹿何佑？</s>北至回水，萃何喜？</s>兄有噬犬，弟何欲？</s>易之以百两，卒无禄？</s>薄暮雷电，归何忧？</s>厥严不奉，帝何求？</s>伏匿穴处，爰何云？</s>荆勋作师，夫何长？</s>悟过改更，我又何言？</s>吴光争国，久余是胜。</s>何环穿自闾社丘陵，爰出子文？</s>吾告堵敖以不长。</s>何试上自予，忠名弥彰？"
    },
    {
        "text": "屈原-惜诵<s1>九章<s2>惜诵以致愍兮，发愤以抒情。</s>所作忠而言之兮，指苍天以为正。</s>令五帝使折中兮，戒六神与向服。</s>俾山川以备御兮，命咎繇使听直。</s>竭忠诚而事君兮，反离群而赘肬。</s>忘儇媚以背众兮，待明君其知之。</s>言与行其可迹兮，情与貌其不变。</s>故相臣莫若君兮，所以证之不远。</s>吾谊先君而后身兮，羌众人之所仇也。</s>专惟君而无他兮，又众兆之所雠也。</s>壹心而不豫兮，羌无可保也。</s>疾亲君而无他兮，有招祸之道也。</s>思君其莫我忠兮，忽忘身之贱贫。</s>事君而不贰兮，迷不知宠之门。</s>患何罪以遇罚兮，亦非余之所志也。</s>行不群以巅越兮，又众兆之所咍也。</s>纷逢尤以离谤兮，謇不可释也。</s>情沉抑而不达兮，又蔽而莫之白也。</s>心郁邑余侘傺兮，又莫察余之中情。</s>固烦言不可结而诒兮，愿陈志而无路。</s>退静默而莫余知兮，进号呼又莫吾闻。</s>申侘傺之烦惑兮，中闷瞀之忳忳。</s>昔余梦登天兮，魂中道而无杭。</s>吾使厉神占之兮，曰有志极而无旁。</s>终危独以离异兮，曰君可思而不可恃。</s>故众口其铄金兮，初若是而逢殆。</s>惩于羹者而吹齑兮，何不变此志也？</s>欲释阶而登天兮，犹有曩之态也。</s>众骇遽以离心兮，又何以为此伴也？</s>同极而异路兮，又何以为此援也？</s>晋申生之孝子兮，父信谗而不好。</s>行婞直而不豫兮，鲧功用而不就。</s>吾闻作忠以造怨兮，忽谓之过言。</s>九折臂而成医兮，吾至今而知其信然。</s>矰弋机而在上兮，罻罗张而在下。</s>设张辟以娱君兮，愿侧身而无所。</s>欲儃徊以干傺兮，恐重患而离尤。</s>欲高飞而远集兮，君罔谓汝何之？</s>欲横奔而失路兮，盖志坚而不忍。</s>背膺牉以交痛兮，心郁结而纡轸。</s>擣木兰以矫蕙兮，糳申椒以为粮。</s>播江离与滋菊兮，愿春日以为糗芳。</s>恐情质之不信兮，故重著以自明。</s>矫兹媚以私处兮，愿曾思而远身。"
    },
    {
        "text": "屈原-涉江<s1>九章<s2>余幼好此奇服兮，年既老而不衰。</s>带长铗之陆离兮，冠切云之崔嵬，被明月兮佩宝璐。</s>世混浊而莫余知兮，吾方高驰而不顾。</s>驾青虬兮骖白螭，吾与重华游兮瑶之圃。</s>登昆仑兮食玉英，与天地兮同寿，与日月兮同光。</s>哀南夷之莫吾知兮，旦余济乎江湘。</s>乘鄂渚而反顾兮，欸秋冬之绪风。</s>步余马兮山皋，邸余车兮方林。</s>乘舲船余上沅兮，齐吴榜以击汰。</s>船容与而不进兮，淹回水而疑滞。</s>朝发枉渚兮，夕宿辰阳。</s>苟余心其端直兮，虽僻远之何伤。</s>入溆浦余儃徊兮，迷不知吾所如。</s>深林杳以冥冥兮，猿狖之所居。</s>山峻高以蔽日兮，下幽晦以多雨。</s>霰雪纷其无垠兮，云霏霏而承宇。</s>哀吾生之无乐兮，幽独处乎山中。</s>吾不能变心而从俗兮，固将愁苦而终穷。</s>接舆髡首兮，桑扈臝行。</s>忠不必用兮，贤不必以。</s>伍子逢殃兮，比干菹醢。</s>与前世而皆然兮，吾又何怨乎今之人！</s>余将董道而不豫兮，固将重昏而终身！</s>乱曰：</s>鸾鸟凤皇，日以远兮。</s>燕雀乌鹊，巢堂坛兮。</s>露申辛夷，死林薄兮。</s>腥臊并御，芳不得薄兮。</s>阴阳易位，时不当兮。</s>怀信佗傺，忽乎吾将行兮！"
    },
    {
        "text": "屈原-哀郢<s1>九章<s2>皇天之不纯命兮，何百姓之震愆？</s>民离散而相失兮，方仲春而东迁。</s>去故乡而就远兮，遵江夏以流亡。</s>出国门而轸怀兮，甲之鼂吾以行。</s>发郢都而去闾兮，怊荒忽其焉极？</s>楫齐扬以容与兮，哀见君而不再得。</s>望长楸而太息兮，涕淫淫其若霰。</s>过夏首而西浮兮，顾龙门而不见。</s>心婵媛而伤怀兮，眇不知其所蹠。</s>顺风波以从流兮，焉洋洋而为客。</s>凌阳侯之汜滥兮，忽翱翔之焉薄。</s>心絓结而不解兮，思蹇产而不释。</s>将运舟而下浮兮，上洞庭而下江。</s>去终古之所居兮，今逍遥而来东。</s>羌灵魂之欲归兮，何须臾而忘反。</s>背夏浦而西思兮，哀故都之日远。</s>登大坟以远望兮，聊以舒吾忧心。</s>哀州土之平乐兮，悲江介之遗风。</s>当陵阳之焉至兮，淼南渡之焉如？</s>曾不知夏之为丘兮，孰两东门之可芜？</s>心不怡之长久兮，忧与愁其相接。</s>惟郢路之辽远兮，江与夏之不可涉。</s>忽若不信兮，至今九年而不复。</s>惨郁郁而不通兮，蹇侘傺而含慼。</s>外承欢之汋约兮，谌荏弱而难持。</s>忠湛湛而愿进兮，妒被离而鄣之。</s>尧舜之抗行兮，瞭杳杳而薄天。</s>众谗人之嫉妒兮，被以不慈之伪名。</s>憎愠惀之修美兮，好夫人之慷慨。</s>众踥蹀而日进兮，美超远而逾迈。</s>乱曰：</s>曼余目以流观兮，冀一反之何时？</s>鸟飞反故乡兮，狐死必首丘。</s>信非吾罪而弃逐兮，何日夜而忘之？"
    },
    {
        "text": "屈原-抽思<s1>九章<s2>心郁郁之忧思兮，独永叹乎增伤。</s>思蹇产之不释兮，曼遭夜之方长。</s>悲秋风之动容兮，何回极之浮浮。</s>数惟荪之多怒兮，伤余心之忧忧。</s>愿摇起而横奔兮，览民尤以自镇。</s>结微情以陈词兮，矫以遗夫美人。</s>昔君与我诚言兮，曰黄昏以为期。</s>羌中道而回畔兮，反既有此他志。</s>憍吾以其美好兮，览余以其修姱。</s>与余言而不信兮，盖为余而造怒。</s>愿承閒而自察兮，心震悼而不敢。</s>悲夷犹而冀进兮，心怛伤之憺憺。</s>兹历情以陈辞兮，荪详聋而不闻。</s>固切人之不媚兮，众果以我为患。</s>初吾所陈之耿著兮，岂至今其庸亡？</s>何独乐斯之謇謇兮？</s>愿荪美之可光。</s>望三王以为像兮，指彭咸以为仪。</s>夫何极而不至兮，故远闻而难亏。</s>善不由外来兮，名不可以虚作。</s>孰无施而有报兮，孰不实而有获？</s>少歌曰：与美人抽思兮，并日夜而无正。</s>憍吾以其美好兮，敖朕辞而不听。</s>倡曰：</s>有鸟自南兮，来集汉北。</s>好姱佳丽兮，牉独处此异域。</s>惸茕独而不群兮，又无良媒在其侧。</s>道卓远而日忘兮，愿自申而不得。</s>望北山而流涕兮，临流水而太息。</s>望孟夏之短夜兮，何晦明之若岁？</s>惟郢路之辽远兮，魂一夕而九逝。</s>曾不知路之曲直兮，南指月与列星。</s>愿径逝而未得兮，魂识路之营营。</s>何灵魂之信直兮，人之心不与吾心同！</s>理弱而媒不通兮，尚不知余之从容。</s>乱曰：</s>长濑湍流，溯江潭兮。</s>狂顾南行，聊以娱心兮。</s>轸石崴嵬，蹇吾愿兮。</s>超回志度，行隐进兮。</s>低徊夷犹，宿北姑兮。</s>烦冤瞀容，实沛徂兮。</s>愁叹苦神，灵遥思兮。</s>路远处幽，又无行媒兮。</s>道思作颂，聊以自救兮。</s>忧心不遂，斯言谁告兮。"
    },
    {
        "text": "屈原-怀沙<s1>九章<s2>滔滔孟夏兮，草木莽莽。</s>伤怀永哀兮，汩徂南土。</s>眴兮杳杳，孔静幽默。</s>郁结纡轸兮，离慜而长鞠。</s>抚情效志兮，冤屈而自抑。</s>刓方以为圜兮，常度未替。</s>易初本迪兮，君子所鄙。</s>章画志墨兮，前图未改。</s>内厚质正兮，大人所盛。</s>巧倕不斲兮，孰察其拨正。</s>玄文处幽兮，矇瞍谓之不章</s>离娄微睇兮，瞽以为无明。</s>变白以为黑兮，倒上以为下。</s>凤皇在笯兮，鸡鹜翔舞。</s>同糅玉石兮，一概而相量。</s>夫惟党人之鄙固兮，羌不知余之所臧。</s>任重载盛兮，陷滞而不济。</s>怀瑾握瑜兮，穷不知所示。</s>邑犬之群吠兮，吠所怪也。</s>非俊疑杰兮，固庸态也。</s>文质疏内兮，众不知余之异采。</s>材朴委积兮，莫知余之所有。</s>重仁袭义兮，谨厚以为丰。</s>重华不可遌兮，孰知余之从容！</s>古固有不并兮，岂知其何故也？</s>汤禹久远兮，邈而不可慕也？</s>惩违改忿兮，抑心而自强。</s>离慜而不迁兮，愿志之有像。</s>进路北次兮，日昧昧其将暮。</s>舒忧娱哀兮，限之以大故。</s>乱曰：</s>浩浩沅湘，分流汩兮。</s>修路幽蔽，道远忽兮。</s>怀质抱情，独无匹兮。</s>伯乐既没，骥焉程兮。</s>民生禀命，各有所错兮。</s>定心广志，余何所畏惧兮？</s>曾伤爰哀，永叹喟兮。</s>世浑浊莫吾知，人心不可谓兮。</s>知死不可让，愿勿爱兮。</s>明告君子，吾将以为类兮。"
    },
    {
        "text": "屈原-思美人<s1>九章<s2>思美人兮，揽涕而竚眙。</s>媒绝路阻兮，言不可结而诒。</s>蹇蹇之烦冤兮，陷滞而不发。</s>申旦以舒中情兮，志沉菀而莫达。</s>愿寄言于浮云兮，遇丰隆而不将。</s>因归鸟而致辞兮，羌迅高而难当。</s>高辛之灵盛兮，遭玄鸟而致诒。</s>欲变节以从俗兮，媿易初而屈志。</s>独历年而离愍兮，羌凭心犹未化。</s>宁隐闵而寿考兮，何变易之可为！</s>知前辙之不遂兮，未改此度。</s>车既覆而马颠兮，蹇独怀此异路。</s>勒骐骥而更驾兮，造父为我操之，</s>迁逡次而勿驱兮，聊假日以须是时。</s>指嶓冢之西隈兮，与纁黄以为期。</s>开春发岁兮，白日出之悠悠。</s>吾将荡志而愉乐兮，遵江夏以娱忧。</s>揽大薄之芳茝兮，搴长洲之宿莽。</s>惜吾不及古人兮，吾谁与玩此芳草？</s>解萹薄与杂菜兮，备以为交佩。</s>佩缤纷以缭转兮，遂萎绝而离异。</s>吾且儃徊以娱忧兮，观南人之变态。</s>窃快在中心兮，扬厥凭而不竢。</s>芳与泽其杂糅兮，羌芳华自中出。</s>纷郁郁其远蒸兮，满内而外扬。</s>情与质信可保兮，羌居蔽而闻章。</s>令薜荔以为理兮，惮举趾而缘木。</s>因芙蓉而为媒兮，惮褰裳而濡足。</s>登高吾不说兮，入下吾不能。</s>固朕形之不服兮，然容与而狐疑。</s>广遂前画兮，未改此度也。</s>命则处幽吾将罢兮，愿及白日之未暮也。</s>独茕茕而南行兮，思彭咸之故也。"
    },
    {
        "text": "屈原-惜往日<s1>九章<s2>惜往日之曾信兮，受命诏以昭时。</s>奉先功以照下兮，明法度之嫌疑。</s>国富强而法立兮，属贞臣而日竢。</s>秘密事之载心兮，虽过失犹弗治。</s>心纯庞而不泄兮，遭谗人而嫉之。</s>君含怒而待臣兮，不清澈其然否。</s>蔽晦君之聪明兮，虚惑误又以欺。</s>弗参验以考实兮，远迁臣而弗思。</s>信谗谀之浑浊兮，盛气志而过之。</s>何贞臣之无罪兮，被离谤而见尤。</s>惭光景之诚信兮，身幽隐而备之。</s>临沅湘之玄渊兮，遂自忍而沉流。</s>卒没身而绝名兮，惜壅君之不昭。</s>君无度而弗察兮，使芳草为薮幽。</s>焉舒情而抽信兮，恬死亡而不聊。</s>独障壅而弊隐兮，使贞臣为无由。</s>闻百里之为虏兮，伊尹烹于庖厨。</s>吕望屠于朝歌兮，宁戚歌而饭牛。</s>不逢汤武与桓缪兮，世孰云而知之。</s>吴信谗而弗味兮，子胥死而后忧。</s>介子忠而立枯兮，文君寤而追求。</s>封介山而为之禁兮，报大德之优游。</s>思久故之亲身兮，因缟素而哭之。</s>或忠信而死节兮，或訑谩而不疑。</s>弗省察而按实兮，听谗人之虚辞。</s>芳与泽其杂糅兮，孰申旦而别之？</s>何芳草之早殀兮，微霜降而下戒。</s>谅聪不明而蔽壅兮，使谗谀而日得。</s>自前世之嫉贤兮，谓蕙若其不可佩。</s>妒佳冶之芬芳兮，嫫母姣而自好。</s>虽有西施之美容兮，谗妒入以自代。</s>愿陈情以白行兮，得罪过之不意。</s>情冤见之日明兮，如列宿之错置。</s>乘骐骥而驰骋兮，无辔衔而自载</s>乘泛泭以下流兮，无舟楫而自备。</s>背法度而心治兮，辟与此其无异。</s>宁溘死而流亡兮，恐祸殃之有再。</s>不毕辞而赴渊兮，惜壅君之不识。"
    },
    {
        "text": "屈原-橘颂<s1>九章<s2>后皇嘉树，橘徕服兮。</s>受命不迁，生南国兮。</s>深固难徙，更壹志兮。</s>绿叶素荣，纷其可喜兮。</s>曾枝剡棘，圆果抟兮。</s>青黄杂糅，文章烂兮。</s>精色内白，类任道兮。</s>纷緼宜修，姱而不丑兮。</s>嗟尔幼志，有以异兮。</s>独立不迁，岂不可喜兮？</s>深固难徙，廓其无求兮。</s>苏世独立，横而不流兮。</s>闭心自慎，终不失过兮。</s>秉德无私，参天地兮。</s>愿岁并谢，与长友兮。</s>淑离不淫，梗其有理兮。</s>年岁虽少，可师长兮。</s>行比伯夷，置以为像兮。"
    },
    {
        "text": "屈原-悲回风<s1>九章<s2>悲回风之摇蕙兮，心冤结而内伤。</s>物有微而陨性兮，声有隐而先倡。</s>夫何彭咸之造思兮，暨志介而不忘！</s>万变其情岂可盖兮，孰虚伪之可长？</s>鸟兽鸣以号群兮，草苴比而不芳。</s>鱼葺鳞以自别兮，蛟龙隐其文章。</s>故荼荠不同亩兮，兰茝幽而独芳。</s>惟佳人之永都兮，更统世以自贶。</s>眇远志之所及兮，怜浮云之相羊。</s>介眇志之所惑兮，窃赋诗之所明。</s>惟佳人之独怀兮，折若椒以自处。</s>曾歔欷之嗟嗟兮，独隐伏而思虑。</s>涕泣交而凄凄兮，思不眠以至曙。</s>终长夜之曼曼兮，掩此哀而不去。</s>寤从容以周流兮，聊逍遥以自恃。</s>伤太息之愍怜兮，气于邑而不可止。</s>糺思心以为纕兮，编愁苦以为膺。</s>折若木以弊光兮，随飘风之所仍。</s>存彷佛而不见兮，心踊跃其若汤。</s>抚珮衽以案志兮，超惘惘而遂行。</s>岁曶曶其若颓兮，时亦冉冉而将至。</s>薠蘅槁而节离兮，芳以歇而不比。</s>怜思心之不可惩兮，证此言之不可聊。</s>宁溘死而流亡兮，不忍此心之常愁。</s>孤子吟而抆泪兮，放子出而不还。</s>孰能思而不隐兮，照彭咸之所闻。</s>登石峦以远望兮，路眇眇之默默。</s>入景响之无应兮，闻省想而不可得。</s>愁郁郁之无快兮，居戚戚而不可解。</s>心鞿羁而不开兮，气缭转而自缔。</s>穆眇眇之无垠兮，莽芒芒之无仪。</s>声有隐而相感兮，物有纯而不可为。</s>邈漫漫之不可量兮，缥绵绵之不可纡。</s>愁悄悄之常悲兮，翩冥冥之不可娱。</s>凌大波而流风兮，讬彭咸之所居。</s>上高岩之峭岸兮，处雌蜺之标颠。</s>据青冥而摅虹兮，遂儵忽而扪天。</s>吸湛露之浮源兮，漱凝霜之雰雰。</s>依风穴以自息兮，忽倾寤以婵媛。</s>冯昆仑以澂雾兮，隐渂山以清江。</s>惮涌湍之礚礚兮，听波声之汹汹。</s>纷容容之无经兮，罔芒芒之无纪。</s>轧洋洋之无从兮，驰委移之焉止？</s>漂翻翻其上下兮，翼遥遥其左右。</s>氾潏潏其前后兮，伴张驰之信期。</s>观炎气之相仍兮，窥烟液之所积。</s>悲霜雪之俱下兮，听潮水之相击。</s>借光景以往来兮，施黄棘之枉策。</s>求介子之所存兮，见伯夷之放迹。</s>心调度而弗去兮，刻著志之无适。</s>曰吾怨往昔之所冀兮，悼来者之悐悐。</s>浮江淮而入海兮，从子胥而自适。</s>望大河之洲渚兮，悲申徒之抗迹。</s>骤谏君而不听兮，重任石之何益？</s>心絓结而不解兮，思蹇产而不释。"
    },
    {
        "text": "屈原-远游<s1>远游<s2>悲时俗之迫阨兮，愿轻举而远游。</s>质菲薄而无因兮，焉讬乘而上浮？</s>遭沈浊而污秽兮，独郁结其谁语！</s>夜耿耿而不寐兮，魂营营而至曙。</s>惟天地之无穷兮，哀人生之长勤。</s>往者余弗及兮，来者吾不闻。</s>步徙倚而遥思兮，怊惝怳而乖怀。</s>意荒忽而流荡兮，心愁悽而增悲。</s>神倏忽而不反兮，形枯槁而独留。</s>内惟省以操端兮，求正气之所由。</s>漠虚静以恬愉兮，澹无为而自得。</s>闻赤松之清尘兮，愿承风乎遗则。</s>贵真人之休德兮，美往世之登仙</s>与化去而不见兮，名声著而日延。</s>奇傅说之讬辰星兮，羡韩众之得一。</s>形穆穆以浸远兮，离人群而遁逸。</s>因气变而遂曾举兮，忽神奔而鬼怪。</s>时仿佛以遥见兮，精晈晈以往来。</s>超氛埃而淑邮兮，终不反其故都。</s>免众患而不惧兮，世莫知其所如。</s>恐天时之代序兮，耀灵晔而西征。</s>微霜降而下沦兮，悼芳草之先蘦。</s>聊仿佯而逍遥兮，永历年而无成。</s>谁可与玩斯遗芳兮？</s>长向风而舒情。</s>高阳邈以远兮，余将焉所程？</s>重曰：</s>春秋忽其不淹兮，奚久留此故居。</s>轩辕不可攀援兮，吾将从王乔而娱戏。</s>餐六气而饮沆瀣兮，漱正阳而含朝霞。</s>保神明之清澄兮，精气入而麤秽除。</s>顺凯风以从游兮，至南巢而壹息。</s>见王子而宿之兮，审壹气之和德。</s>曰“道可受兮，不可传</s>其小无内兮，其大无垠。</s>毋滑而魂兮，彼将自然</s>壹气孔神兮，于中夜存。</s>虚以待之存，无为之先</s>庶类以成兮，此德之门。”</s>闻至贵而遂徂兮，忽乎吾将行。</s>仍羽人于丹丘，留不死之旧乡。</s>朝濯发于汤谷兮，夕晞余身兮九阳。</s>吸飞泉之微液兮，怀琬琰之华英。</s>玉色頩以脕颜兮，精醇粹而始壮。</s>质销铄以汋约兮，神要眇以淫放。</s>嘉南州之炎德兮，丽桂树之冬荣</s>山萧条而无兽兮，野寂漠其无人。</s>载营魄而登霞兮，掩浮云而上征。</s>命天阍其开关兮，排阊阖而望予。</s>召丰隆使先导兮，问太微之所居。</s>集重阳入帝宫兮，造旬始而观清都。</s>朝发轫于太仪兮，夕始临乎于微闾。</s>屯余车之万乘兮，纷容与而并驰。</s>驾八龙之婉婉兮，载云旗之逶蛇。</s>建雄虹之采旄兮，五色杂而炫耀。</s>服偃蹇以低昂兮，骖连蜷以骄骜。</s>骑胶葛以杂乱兮，斑漫衍而方行。</s>撰余辔而正策兮，吾将过乎句芒。</s>历太皓以右转兮，前飞廉以启路。</s>阳杲杲其未光兮，凌天地以径度。</s>风伯为余先驱兮，氛埃辟而清凉。</s>凤凰翼其承旂兮，遇蓐收乎西皇。</s>揽慧星以为旍兮，举斗柄以为麾。</s>叛陆离其上下兮，游惊雾之流波。</s>时暧曃其曭莽兮，召玄武而奔属。</s>后文昌使掌行兮，选署众神以并轂。</s>路漫漫其修远兮，徐弭节而高厉。</s>左雨师使径侍兮，右雷公以为卫。</s>欲度世以忘归兮，意姿睢以抯挢。</s>内欣欣而自美兮，聊媮娱以淫乐。</s>涉青云以汎滥游兮，忽临睨夫旧乡。</s>仆夫怀余心悲兮，边马顾而不行。</s>思旧故以想象兮，长太息而掩涕。</s>汜容与而遐举兮，聊抑志而自弭。</s>指炎神而直驰兮，吾将往乎南疑。</s>览方外之荒忽兮，沛罔瀁而自浮。</s>祝融戒而跸御兮，腾告鸾鸟迎宓妃。</s>张咸池奏承云兮，二女御九韶歌。</s>使湘灵鼓瑟兮，令海若舞冯夷。</s>玄螭虫象并出进兮，形蟉虯而逶蛇。</s>雌蜺便娟以增挠兮，鸾鸟轩翥而翔飞。</s>音乐博衍无终极兮，焉乃逝以徘徊。</s>舒并节以驰骛兮，逴绝垠乎寒门。</s>轶迅风于清源兮，从颛顼乎增冰。</s>历玄冥以邪径兮，乘间维以反顾。</s>召黔赢而见之兮，为余先乎平路。</s>经营四方兮，周流六漠。</s>上至列缺兮，降望大壑。</s>下峥嵘而无地兮，上寥廓而无天。</s>视倏忽而无见兮，听惝恍而无闻。</s>超无为以至清兮，与泰初而为邻。"
    },
    {
        "text": "屈原-卜居<s1>卜居<s2>屈原既放，三年不得复见。竭知尽忠而蔽障于谗。心烦虑乱，不知所从。乃往见太卜郑詹尹曰：“余有所疑，愿因先生决之。”詹尹乃端策拂龟，曰：“君将何以教之？”</s>屈原曰：“吾宁悃悃款款，朴以忠乎，将送往劳来，斯无穷乎？宁诛锄草茅以力耕乎，将游大人以成名乎？宁正言不讳以危身乎，将从俗富贵以偷生乎？宁超然高举以保真乎，将哫訾栗斯，喔咿儒儿，以事妇人乎？宁廉洁正直以自清乎，将突梯滑稽，如脂如韦，以洁楹乎？宁昂昂若千里之驹乎，将泛泛若水中之凫，与波上下，偷以全吾躯乎？宁与骐骥亢轭乎，将随驽马之迹乎？宁与黄鹄比翼乎，将与鸡鹜争食乎？此孰吉孰凶？何去何从？世溷浊而不清：蝉翼为重，千钧为轻黄钟毁弃，瓦釜雷鸣谗人高张，贤士无名。吁嗟默默兮，谁知吾之廉贞！”</s>詹尹乃释策而谢曰：“夫尺有所短，寸有所长物有所不足，智有所不明数有所不逮，神有所不通。用君之心，行君之意。龟策诚不能知此事。”"
    },
    {
        "text": "屈原-渔父<s1>渔父<s2>屈原既放，游于江潭，行吟泽畔，颜色憔悴，形容枯槁。渔父见而问之曰：“子非三闾大夫与？何故至于斯？”屈原曰：“举世皆浊我独清，众人皆醉我独醒，是以见放。”</s>渔父曰：“圣人不凝滞于物，而能与世推移。世人皆浊，何不淈其泥而扬其波？众人皆醉，何不餔其糟而歠其醨？何故深思高举，自令放为？”</s>屈原曰：“吾闻之，新沐者必弹冠，新浴者必振衣安能以身之察察，受物之汶汶者乎？宁赴湘流，葬于江鱼之腹中。安能以皓皓之白，而蒙世俗之尘埃乎?”</s>渔父莞尔而笑，鼓枻而去。</s>乃歌曰：“沧浪之水清兮，可以濯吾缨。沧浪之水浊兮，可以濯吾足。”遂去，不复与言。"
    },
    {
        "text": "宋玉-九辩<s1>九辩<s2>悲哉，秋之为气也！萧瑟兮草木摇落而变衰。</s>憭栗兮若在远行，登山临水兮送将归。</s>泬漻兮天高而气清，寂寥兮收潦而水清。</s>憯悽增欷兮，薄寒之中人，怆怳懭悢兮，去故而就新。</s>坎廪兮贫士失职而志不平，廓落兮羁旅而无友生，惆怅兮而私自怜！</s>燕翩翩其辞归兮，蝉寂漠而无声。</s>雁廱廱而南游兮，鹍鸡啁哳而悲鸣。</s>独申旦而不寐兮，哀蟋蟀之宵征。</s>时亹亹而过中兮，蹇淹留而无成。</s>悲忧穷戚兮独处廓，有美一人兮心不绎。</s>去乡离家兮来远客，超逍遥兮今焉薄！</s>专思君兮不可化，君不知兮可奈何！</s>蓄怨兮积思，心烦憺兮忘食事。</s>原一见兮道余意，君之心兮与余异。</s>车既驾兮朅而归，不得见兮心伤悲。</s>倚结軨兮长太息，涕潺湲兮下霑轼。</s>忼慨绝兮不得，中瞀乱兮迷惑。</s>私自怜兮何极？</s>心怦怦兮谅直。</s>皇天平分四时兮，窃独悲此凛秋。</s>白露既下百草兮，奄离披此梧楸。</s>去白日之昭昭兮，袭长夜之悠悠。</s>离芳蔼之方壮兮，余萎约而悲愁。</s>秋既先戒以白露兮，冬又申之以严霜。</s>收恢台之孟夏兮，然欿傺而沉藏。</s>叶菸邑而无色兮，枝烦挐而交横。</s>颜淫溢而将罢兮，柯仿佛而萎黄。</s>萷櫹椮之可哀兮，形销铄而瘀伤。</s>惟其纷糅而将落兮，恨其失时而无当。</s>揽騑辔而下节兮，聊逍遥以相佯。</s>岁忽忽而遒尽兮，恐余寿之弗将。</s>悼余生之不时兮，逢此世之俇攘。</s>澹容与而独倚兮，蟋蟀鸣此西堂。</s>心怵惕而震荡兮，何所忧之多方。</s>卬明月而太息兮，步列星而极明。</s>窃悲夫蕙华之曾敷兮，纷旖旎乎都房。</s>何曾华之无实兮，从风雨而飞飏！</s>以为君独服此蕙兮，羌无以异于众芳。</s>闵奇思之不通兮，将去君而高翔。</s>心闵怜之惨悽兮，愿一见而有明。</s>重无怨而生离兮，中结轸而增伤。</s>岂不郁陶而思君兮？</s>君之门以九重！猛犬狺狺而迎吠兮，关梁闭而不通。</s>皇天淫溢而秋霖兮，后土何时而得漧？</s>塊独守此无泽兮，仰浮云而永叹！何时俗之工巧兮？</s>背绳墨而改错！郤骐骥而不乘兮，策驽骀而取路。</s>当世岂无骐骥兮，诚莫之能善御。</s>见执辔者非其人兮，故駶跳而远去。</s>凫雁皆唼夫梁藻兮，凤愈飘翔而高举。</s>圜凿而方枘兮，吾固知其鉏铻而难入。</s>众鸟皆有所登棲兮，凤独遑遑而无所集。</s>原衔枚而无言兮，尝被君之渥洽。</s>太公九十乃显荣兮，诚未遇其匹合。</s>谓骐骥兮安归？</s>谓凤皇兮安棲？</s>变古易俗兮世衰，今之相者兮举肥。</s>骐骥伏匿而不见兮，凤皇高飞而不下。</s>鸟兽犹知怀德兮，何云贤士之不处？</s>骥不骤进而求服兮，凤亦不贪餧而妄食。</s>君弃远而不察兮，虽原忠其焉得？</s>欲寂漠而绝端兮，窃不敢忘初之厚德。</s>独悲愁其伤人兮，冯郁郁其何极？</s>霜露惨悽而交下兮，心尚幸其弗济。</s>霰雪雰糅其增加兮，乃知遭命之将至。</s>原徼幸而有待兮，泊莽莽与野草同死。</s>原自往而径游兮，路壅绝而不通。</s>欲循道而平驱兮，又未知其所从。</s>然中路而迷惑兮，自压桉而学诵。</s>性愚陋以褊浅兮，信未达乎从容。</s>窃美申包胥之气盛兮，恐时世之不固。</s>何时俗之工巧兮？</s>灭规矩而改凿！独耿介而不随兮，原慕先圣之遗教。</s>处浊世而显荣兮，非余心之所乐。</s>与其无义而有名兮，宁穷处而守高。</s>食不媮而为饱兮，衣不苟而为温。</s>窃慕诗人之遗风兮，原讬志乎素餐。</s>蹇充倔而无端兮，泊莽莽而无垠。</s>无衣裘以御冬兮，恐溘死不得见乎阳春。</s>靓杪秋之遥夜兮，心缭悷而有哀。</s>春秋逴逴而日高兮，然惆怅而自悲。</s>四时递来而卒岁兮，阴阳不可与俪偕。</s>白日晼晚其将入兮，明月销铄而减毁。</s>岁忽忽而遒尽兮，老冉冉而愈弛。</s>心摇悦而日幸兮，然怊怅而无冀。</s>中憯恻之悽怆兮，长太息而增欷。</s>年洋洋以日往兮，老嵺廓而无处。</s>事亹亹而觊进兮，蹇淹留而踌躇。</s>何氾滥之浮云兮？</s>猋壅蔽此明月。</s>忠昭昭而原见兮，然霠曀而莫达。</s>原皓日之显行兮，云蒙蒙而蔽之。</s>窃不自聊而原忠兮，或黕点而汙之。</s>尧舜之抗行兮，瞭冥冥而薄天。</s>何险巇之嫉妒兮？</s>被以不慈之伪名。</s>彼日月之照明兮，尚黯黮而有瑕。</s>何况一国之事兮，亦多端而胶加。</s>被荷裯之晏晏兮，然潢洋而不可带。</s>既骄美而伐武兮，负左右之耿介。</s>憎愠惀之修美兮，好夫人之慷慨。</s>众踥蹀而日进兮，美超远而逾迈。</s>农夫辍耕而容与兮，恐田野之芜秽。</s>事緜緜而多私兮，窃悼後之危败。</s>世雷同而炫曜兮，何毁誉之昧昧！</s>今修饰而窥镜兮，後尚可以竄藏。</s>愿寄言夫流星兮，羌倏忽而难当。</s>卒壅蔽此浮云，下暗漠而无光。</s>尧舜皆有所举任兮，故高枕而自适。</s>谅无怨于天下兮，心焉取此怵惕？</s>乘骐骥之浏浏兮，驭安用夫强策？</s>谅城郭之不足恃兮，虽重介之何益？</s>邅翼翼而无终兮，忳惛惛而愁约。</s>生天地之若过兮，功不成而无嶜。</s>原沉滞而不见兮，尚欲布名乎天下。</s>然潢洋而不遇兮，直怐愗而自苦。</s>莽洋洋而无极兮，忽翱翔之焉薄？</s>国有骥而不知乘兮，焉皇皇而更索？</s>宁戚讴于车下兮，桓公闻而知之。</s>无伯乐之相善兮，今谁使乎誉之？</s>罔流涕以聊虑兮，惟著意而得之。</s>纷纯纯之愿忠兮，妒被离而鄣之。</s>原赐不肖之躯而别离兮，放游志乎云中。</s>乘精气之抟抟兮，骛诸神之湛湛。</s>骖白霓之習習兮，历群灵之丰丰。</s>左硃雀之茇茇兮，右苍龙之躣躣。</s>属雷师之阗阗兮，通飞廉之衙衙。</s>前轻辌之锵锵兮，后辎乘之从从。</s>载云旗之委蛇兮，扈屯骑之容容。</s>计专专之不可化兮，原遂推而为臧。</s>赖皇天之厚德兮，还及君之无恙！"
    },
    {
        "text": "宋玉-招魂<s1>招魂<s2>朕幼清以廉洁兮，身服义而未沫。</s>主此盛德兮，牵于俗而芜秽。</s>上无所考此盛德兮，长离殃而愁苦。</s>帝告巫阳曰：“有人在下，我欲辅之。魂魄离散，汝筮予之。”</s>巫阳对曰：“掌梦！上帝其难从。若必筮予之，恐后之谢，不能复用。”</s>巫阳焉乃下招曰：魂兮归来！去君之恒干，何为四方些？</s>舍君之乐处，而离彼不祥些！魂兮归来！东方不可以讬些。</s>长人千仞，惟魂是索些。</s>十日代出，流金铄石些。</s>彼皆习之，魂往必释些。</s>归来兮！不可以讬些。</s>魂兮归来！南方不可以止些。</s>雕题黑齿，得人肉以祀，以其骨为醢些。</s>蝮蛇蓁蓁，封狐千里些。</s>雄虺九首，往来倏忽，吞人以益其心些。</s>归来兮！不可久淫些。</s>魂兮归来！西方之害，流沙千里些。</s>旋入雷渊，爢散而不可止些。</s>幸而得脱，其外旷宇些。</s>赤蚁若象，玄蜂若壶些。</s>五谷不生，丛菅是食些。</s>其土烂人，求水无所得些。</s>彷徉无所倚，广大无所极些。</s>归来兮！恐自遗贼些。</s>魂兮归来！北方不可以止些。</s>增冰峨峨，飞雪千里些。</s>归来兮！不可以久些。</s>魂兮归来！君无上天些。</s>虎豹九关，啄害下人些。</s>一夫九首，拔木九千些。</s>豺狼从目，往来侁侁些。</s>悬人以嬉，投之深渊些。</s>致命于帝，然后得瞑些。</s>归来！往恐危身些。</s>魂兮归来！君无下此幽都些。</s>土伯九约，其角觺觺些。</s>敦脄血拇，逐人伂駓駓些。</s>参目虎首，其身若牛些。</s>此皆甘人，归来！恐自遗灾些。</s>魂兮归来！入修门些。</s>工祝招君，背行先些。</s>秦篝齐缕，郑绵络些。</s>招具该备，永啸呼些。</s>魂兮归来！反故居些。</s>天地四方，多贼奸些。</s>像设君室，静闲安些。</s>高堂邃宇，槛层轩些。</s>层台累榭，临高山些。</s>网户朱缀，刻方连些。</s>冬有穾厦，夏室寒些。</s>川谷径复，流潺湲些。</s>光风转蕙，氾崇兰些。</s>经堂入奥，朱尘筵些。</s>砥室翠翘，挂曲琼些。</s>翡翠珠被，烂齐光些。</s>蒻阿拂壁，罗帱张些。</s>纂组绮缟，结琦璜些。</s>室中之观，多珍怪些。</s>兰膏明烛，华容备些。</s>二八侍宿，射递代些。</s>九侯淑女，多迅众些。</s>盛鬋不同制，实满宫些。</s>容态好比，顺弥代些。</s>弱颜固植，謇其有意些。</s>姱容修态，絚洞房些。</s>蛾眉曼睩，目腾光些。</s>靡颜腻理，遗视矊些。</s>离榭修幕，侍君之闲些。</s>悲帷翠帐，饰高堂些。</s>红壁沙版，玄玉梁些。</s>仰观刻桷，画龙蛇些。</s>坐堂伏槛，临曲池些。</s>芙蓉始发，杂芰荷些。</s>紫茎屏风，文缘波些。</s>文异豹饰，侍陂陁些。</s>轩辌既低，步骑罗些。</s>兰薄户树，琼木篱些。</s>魂兮归来！何远为些？</s>室家遂宗，食多方些。</s>稻粢穱麦，挐黄梁些。</s>大苦醎酸，辛甘行些。</s>肥牛之腱，臑若芳些。</s>和酸若苦，陈吴羹些。</s>胹鳖炮羔，有柘浆些。</s>鹄酸臇凫，煎鸿鸧些。</s>露鸡臛蠵，厉而不爽些。</s>粔籹蜜饵，有餦餭些。</s>瑶浆蜜勺，实羽觞些。</s>挫糟冻饮，酎清凉些。</s>华酌既陈，有琼浆些。</s>归来反故室，敬而无妨些。</s>肴羞未通，女乐罗些。</s>敶钟按鼓，造新歌些。</s>《涉江》《采菱》，发《扬荷》些。</s>美人既醉，朱颜酡些。</s>嬉光眇视，目曾波些。</s>被文服纤，丽而不奇些。</s>长发曼鬋，艳陆离些。</s>二八齐容，起郑舞些。</s>衽若交竿，抚案下些。</s>竽瑟狂会，搷鸣鼓些。</s>宫庭震惊，发<激楚>些。</s>吴歈蔡讴，奏大吕些。</s>士女杂坐，乱而不分些。</s>放敶组缨，班其相纷些。</s>郑卫妖玩，来杂陈些。</s>《激楚》之结，独秀先些。</s>菎蔽象棋，有六簙些。</s>分曹并进，遒相迫些。</s>成枭而牟，呼五白些。</s>晋制犀比，费白日些。</s>铿钟摇簴，揳梓瑟些。</s>娱酒不废，沈日夜些。</s>兰膏明烛，华灯错些。</s>结撰至思，兰芳假些。</s>人有所极，同心赋些。</s>酎饮尽欢，乐先故些。</s>魂兮归来！反故居些。</s>乱曰：献岁发春兮，汨吾南征。</s>菉蘋齐叶兮，白芷生。</s>路贯庐江兮，左长薄。</s>倚沼畦瀛兮，遥望博。</s>青骊结驷兮，齐千乘。</s>悬火延起兮，玄颜烝。</s>步及骤处兮，诱骋先。</s>抑骛若通兮，引车右还。</s>与王趋梦兮，课后先。</s>君王亲发兮，惮青兕。</s>朱明承夜兮，时不可以淹。</s>皋兰被径兮，斯路渐。</s>湛湛江水兮，上有枫。</s>目极千里兮，伤春心。</s>魂兮归来，哀江南！"
    },
    {
        "text": "景差-大招<s1>大招<s2>青春受谢，白日昭只。</s>春气奋发，万物遽只。</s>冥凌浃行，魂无逃只。</s>魂魄归来！无远遥只。</s>魂乎归来！无东无西，无南无北只。</s>东有大海，溺水浟浟只。</s>螭龙并流，上下悠悠只。</s>雾雨淫淫，白皓胶只。</s>魂乎无东！汤谷寂寥只。</s>魂乎无南！南有炎火千里，蝮蛇蜒只。</s>山林险隘，虎豹蜿只。</s>鰅鳙短狐，王虺骞只。</s>魂乎无南！蜮伤躬只</s>魂乎无西！西方流沙，漭洋洋只。</s>豕首纵目，被发鬤只。</s>长爪踞牙，诶笑狂只。</s>魂乎无西！多害伤只。</s>魂乎无北！北有寒山，趠龙赩只。</s>代水不可涉，深不可测只。</s>天白颢颢，寒凝凝只。</s>魂乎无往！盈北极只。</s>魂魄归来！闲以静只。</s>自恣荆楚，安以定只。</s>逞志究欲，心意安只。</s>穷身永乐，年寿延只。</s>魂乎归来！乐不可言只。</s>五谷六仞，设菰梁只。</s>鼎臑盈望，和致芳只。</s>内鸧鸽鹄，味豺羹只。</s>魂乎归来！恣所尝只。</s>鲜蠵甘鸡，和楚酪只。</s>醢豚苦狗，脍苴蒪只。</s>吴酸蒿蒌，不沾薄只。</s>魂兮归来！恣所择只。</s>炙鸹烝凫，煔鹑敶只。</s>煎鰿膗雀，遽爽存只。</s>魂乎归来！丽以先只。</s>四酎并孰，不涩嗌只。</s>清馨冻饮，不歠役只。</s>吴醴白蘖，和楚沥只。</s>魂乎归来！不遽惕只。</s>代秦郑卫，鸣竽张只。</s>伏戏《驾辩》，楚《劳商》只。</s>讴和《扬阿》，赵萧倡只。</s>魂乎归来！定空桑只。</s>二八接舞，投诗赋只。</s>叩钟调磬，娱人乱只。</s>四上竞气，极声变只。</s>魂乎归来！听歌譔只。</s>朱唇皓齿，嫭以姱只。</s>比德好闲，习以都只。</s>丰肉微骨，调以娱只。</s>魂乎归来！安以舒只。</s>嫮目宜笑，娥眉曼只。</s>容则秀雅，稚朱颜只。</s>魂乎归来！静以安只。</s>姱修滂浩，丽以佳只。</s>曾颊倚耳，曲眉规只。</s>滂心绰态，姣丽施只。</s>小腰秀颈，若鲜卑只。</s>魂乎归来！思怨移只。</s>易中利心，以动作只。</s>粉白黛黑，施芳泽只。</s>长袂拂面，善留客只。</s>魂乎归来！以娱昔只。</s>青色直眉，美目媔只。</s>靥辅奇牙，宜笑嘕只。</s>丰肉微骨，体便娟只。</s>魂乎归来！恣所便只。</s>夏屋广大，沙堂秀只。</s>南房小坛，观绝霤只。</s>曲屋步壛，宜扰畜只。</s>腾驾步游，猎春囿只。</s>琼轂错衡，英华假只。</s>茝兰桂树，郁弥路只。</s>魂乎归来！恣志虑只。</s>孔雀盈园，畜鸾皇只！</s>鵾鸿群晨，杂鶖鸧只。</s>鸿鹄代游，曼骕驦只。</s>魂乎归来！凤凰翔只。</s>曼泽怡面，血气盛只。</s>永宜厥身，保寿命只。</s>室家盈廷，爵禄盛只。</s>魂乎归来！居室定只。</s>接径千里，出若云只。</s>三圭重侯，听类神只。</s>察笃夭隐，孤寡存只。</s>魂兮归来！正始昆只。</s>田邑千畛，人阜昌只。</s>美冒众流，德泽章只。</s>先威后文，善美明只。</s>魂乎归来！赏罚当只。</s>名声若日，照四海只。</s>德誉配天，万民理只。</s>北至幽陵，南交阯只。</s>西薄羊肠，东穷海只。</s>魂乎归来！尚贤士只。</s>发政献行，禁苛暴只。</s>举杰压陛，诛讥罢只。</s>直赢在位，近禹麾只。</s>豪杰执政，流泽施只。</s>魂乎来归！国家为只。</s>雄雄赫赫，天德明只。</s>三公穆穆，登降堂只。</s>诸侯毕极，立九卿只。</s>昭质既设，大侯张只。</s>执弓挟矢，揖辞让只。</s>魂乎来归！尚三王只。"
    },
    {
        "text": "贾谊-惜誓<s1>惜誓<s2>惜余年老而日衰兮，岁忽忽而不反。</s>登苍天而高举兮，历众山而日远。</s>观江河之纡曲兮，离四海之霑濡。</s>攀北极而一息兮，吸沆瀣以充虚。</s>飞朱鸟使先驱兮，驾太一之象舆。</s>苍龙蚴虯于左骖兮，白虎骋而为右騑。</s>建日月以为盖兮，载玉女于後车。</s>驰骛于杳冥之中兮，休息虖昆仑之墟。</s>乐穷极而不厌兮，愿从容虖神明。</s>涉丹水而驰骋兮，右大夏之遗风。</s>黄鹄之一举兮，知山川之纡曲。</s>再举兮，睹天地之圜方。</s>临中国之众人兮，讬回飙乎尚羊。</s>乃至少原之野兮，赤松、王乔皆在旁。</s>二子拥瑟而调均兮，余因称乎清商。</s>澹然而自乐兮，吸众气而翱翔。</s>念我长生而久仙兮，不如反余之故乡。</s>黄鹄後时而寄处兮，鸱枭群而制之。</s>神龙失水而陆居兮，为蝼蚁之所裁。</s>夫黄鹄神龙犹如此兮，况贤者之逢乱世哉。</s>寿冉冉而日衰兮，固儃回而不息。</s>俗流从而不止兮，众枉聚而矫直。</s>或偷合而苟进兮，或隐居而深藏。</s>苦称量之不审兮，同权概而就衡。</s>或推迻而苟容兮，或直言之谔謣。</s>伤诚是之不察兮，并纫茅丝以为索。</s>方世俗之幽昏兮，眩白黑之美恶。</s>放山渊之龟玉兮，相与贵夫砾石。</s>梅伯数谏而至醢兮，来革顺志而用国。</s>悲仁人之尽节兮，反为小人之所贼。</s>比干忠谏而剖心兮，箕子被发而佯狂。</s>水背流而源竭兮，木去根而不长。</s>非重躯以虑难兮，惜伤身之无功。</s>已矣哉！独不见夫鸾凤之高翔兮，乃集大皇之野。</s>循四极而回周兮，见盛德而後下。</s>彼圣人之神德兮，远浊世而自藏。</s>使麒麟可得羁而係兮，又何以异虖犬羊？"
    },
    {
        "text": "淮南小山-招隐士<s1>招隐士<s2>桂树丛生兮山之幽，偃蹇连蜷兮枝相缭。</s>山气巄嵷兮石嵯峨，溪谷崭岩兮水曾波。</s>猿狖群啸兮虎豹嗥，攀援桂枝兮聊淹留。</s>王孙游兮不归，春草生兮萋萋。</s>岁暮兮不自聊，蟪蛄鸣兮啾啾。</s>坱兮轧，山曲岪，心淹留兮恫慌忽。</s>罔兮沕，憭兮栗，虎豹穴。</s>丛薄深林兮，人上栗。</s>嵚岑碕礒兮，碅磳磈硊</s>树轮相纠兮，林木茷骫。</s>青莎杂树兮，薠草靃靡</s>白鹿麏麚兮，或腾或倚。</s>状貌崟崟兮峨峨，凄凄兮漇漇。</s>猕猴兮熊罴，慕类兮以悲</s>攀援桂枝兮聊淹留。</s>虎豹斗兮熊罴咆，禽兽骇兮亡其曹。</s>王孙兮归来，山中兮不可以久留。"
    },
    {
        "text": "东方朔-初放<s1>七谏<s2>平生于国兮，长于原野。</s>言语讷譅兮，又无彊辅。</s>浅智褊能兮，闻见又寡。</s>数言便事兮，见怨门下。</s>王不察其长利兮，卒见弃乎原野。</s>伏念思过兮，无可改者。</s>群众成朋兮，上浸以惑。</s>巧佞在前兮，贤者灭息。</s>尧、舜圣已没兮，孰为忠直？</s>高山崔巍兮，水流汤汤。</s>死日将至兮，与麋鹿同坑。</s>塊兮鞠，当道宿，举世皆然兮，余将谁告？</s>斥逐鸿鹄兮，近习鸱枭，斩伐橘柚兮，列树苦桃。</s>便娟之修竹兮，寄生乎江潭。</s>上葳蕤而防露兮，下泠泠而来风。</s>孰知其不合兮，若竹柏之异心。</s>往者不可及兮，来者不可待。</s>悠悠苍天兮，莫我振理。</s>窃怨君之不寤兮，吾独死而後已。"
    },
    {
        "text": "东方朔-沉江<s1>七谏<s2>惟往古之得失兮，览私微之所伤。</s>尧舜圣而慈仁兮，後世称而弗忘。</s>齐桓失于专任兮，夷吾忠而名彰。</s>晋献惑于孋姬兮，申生孝而被殃。</s>偃王行其仁义兮，荆文寤而徐亡。</s>纣暴虐以失位兮，周得佐乎吕望。</s>修往古以行恩兮，封比干之丘垄。</s>贤俊慕而自附兮，日浸淫而合同。</s>明法令而修理兮，兰芷幽而有芳。</s>苦众人之妒予兮，箕子寤而佯狂。</s>不顾地以贪名兮，心怫郁而内伤。</s>联蕙芷以为佩兮，过鲍肆而失香。</s>正臣端其操行兮，反离谤而见攘。</s>世俗更而变化兮，伯夷饿于首阳。</s>独廉洁而不容兮，叔齐久而逾明。</s>浮云陈而蔽晦兮，使日月乎无光。</s>忠臣贞而欲谏兮，谗谀毁而在旁。</s>秋草荣其将实兮，微霜下而夜降。</s>商风肃而害生兮，百草育而不长。</s>众并谐以妒贤兮，孤圣特而易伤。</s>怀计谋而不见用兮，岩穴处而隐藏。</s>成功隳而不卒兮，子胥死而不葬。</s>世从俗而变化兮，随风靡而成行。</s>信直退而毁败兮，虚伪进而得当。</s>追悔过之无及兮，岂尽忠而有功。</s>废制度而不用兮，务行私而去公。</s>终不变而死节兮，惜年齿之未央。</s>将方舟而下流兮，冀幸君之发矇。</s>痛忠言之逆耳兮，恨申子之沉江。</s>愿悉心之所闻兮，遭值君之不聪。</s>不开寤而难道兮，不别横之与纵。</s>听奸臣之浮说兮，绝国家之久长。</s>灭规矩而不用兮，背绳墨之正方。</s>离忧患而乃寤兮，若纵火于秋蓬。</s>业失之而不救兮，尚何论乎祸凶。</s>彼离畔而朋党兮，独行之士其何望？</s>日渐染而不自知兮，秋毫微哉而变容。</s>众轻积而折轴兮，原咎杂而累重。</s>赴湘沅之流澌兮，恐逐波而复东。</s>怀沙砾而自沉兮，不忍见君之蔽壅。"
    },
    {
        "text": "东方朔-怨世<s1>七谏<s2>世沉淖而难论兮，俗岒峨而嵾嵯。</s>清泠泠而歼灭兮，溷湛湛而日多。</s>枭鸮既以成群兮，玄鹤弭翼而屏移。</s>蓬艾亲入御于床笫兮，马兰踸踔而日加。</s>弃捐药芷与杜衡兮，余柰世之不知芳何？</s>何周道之平易兮，然芜秽而险戏。</s>高阳无故而委尘兮，唐虞点灼而毁议。</s>谁使正其真是兮，虽有八师而不可为。</s>皇天保其高兮，后土持其久。</s>服清白以逍遥兮，偏与乎玄英异色。</s>西施媞媞而不得见兮，嫫母勃屑而日侍。</s>桂蠹不知所淹留兮，蓼虫不知徙乎葵菜。</s>处湣湣之浊世兮，今安所达乎吾志。</s>意有所载而远逝兮，固非众人之所识。</s>骥踌躇于弊輂兮，遇孙阳而得代。</s>吕望穷困而不聊生兮，遭周文而舒志。</s>宁戚饭牛而商歌兮，桓公闻而弗置。</s>路室女之方桑兮，孔子过之以自侍。</s>吾独乖剌而无当兮，心悼怵而耄思。</s>思比干之恲恲兮，哀子胥之慎事。</s>悲楚人之和氏兮，献宝玉以为石。</s>遇厉武之不察兮，羌两足以毕斮。</s>小人之居势兮，视忠正之何若？</s>改前圣之法度兮，喜嗫嚅而妄作。</s>亲谗谀而疏贤圣兮，讼谓闾娵为丑恶。</s>愉近习而蔽远兮，孰知察其黑白？</s>卒不得效其心容兮，安眇眇而无所归薄。</s>专精爽以自明兮，晦冥冥而壅蔽。</s>年既已过太半兮，然埳轲而留滞。</s>欲高飞而远集兮，恐离罔而灭败。</s>独冤抑而无极兮，伤精神而寿夭。</s>皇天既不纯命兮，余生终无所依。</s>愿自沉于江流兮，绝横流而径逝。</s>宁为江海之泥涂兮，安能久见此浊世？"
    },
    {
        "text": "东方朔-怨思<s1>七谏<s2>贤士穷而隐处兮，廉方正而不容。</s>子胥谏而靡躯兮，比干忠而剖心。</s>子推自割而飤君兮，德日忘而怨深。</s>行明白而曰黑兮，荆棘聚而成林。</s>江离弃于穷巷兮，蒺藜蔓乎东厢。</s>贤者蔽而不见兮，谗谀进而相朋。</s>枭鸮并进而俱鸣兮，凤皇飞而高翔。</s>原壹往而径逝兮，道壅绝而不通。"
    },
    {
        "text": "东方朔-自悲<s1>七谏<s2>居愁懃其谁告兮，独永思而忧悲。</s>内自省而不惭兮，操愈坚而不衰。</s>隐三年而无决兮，岁忽忽其若颓。</s>怜余身不足以卒意兮，冀一见而复归。</s>哀人事之不幸兮，属天命而委之咸池。</s>身被疾而不闲兮，心沸热其若汤。</s>冰炭不可以相并兮，吾固知乎命之不长。</s>哀独苦死之无乐兮，惜予年之未央。</s>悲不反余之所居兮，恨离予之故乡。</s>鸟兽惊而失群兮，犹高飞而哀鸣。</s>狐死必首丘兮，夫人孰能不反其真情？</s>故人疏而日忘兮，新人近而俞好。</s>莫能行于杳冥兮，孰能施于无报？</s>苦众人之皆然兮，乘回风而远游。</s>凌恆山其若陋兮，聊愉娱以忘忧。</s>悲虚言之无实兮，苦众口之铄金。</s>过故乡而一顾兮，泣歔欷而霑衿。</s>厌白玉以为面兮，怀琬琰以为心。</s>邪气入而感内兮，施玉色而外淫。</s>何青云之流澜兮，微霜降之蒙蒙。</s>徐风至而徘徊兮，疾风过之汤汤。</s>闻南籓乐而欲往兮，至会稽而且止。</s>见韩众而宿之兮，问天道之所在？</s>借浮云以送予兮，载雌霓而为旌。</s>驾青龙以驰骛兮，班衍衍之冥冥。</s>忽容容其安之兮，超慌忽其焉如？</s>苦众人之难信兮，愿离群而远举。</s>登峦山而远望兮，好桂树之冬荣。</s>观天火之炎炀兮，听大壑之波声。</s>引八维以自道兮，含沆瀣以长生。</s>居不乐以时思兮，食草木之秋实。</s>饮菌若之朝露兮，构桂木而为室。</s>杂橘柚以为囿兮，列新夷与椒桢。</s>鹍鹤孤而夜号兮，哀居者之诚贞。"
    },
    {
        "text": "东方朔-哀命<s1>七谏<s2>哀时命之不合兮，伤楚国之多忧。</s>内怀情之洁白兮，遭乱世而离尤。</s>恶耿介之直行兮，世溷浊而不知。</s>何君臣之相失兮，上沅湘而分离。</s>测汨罗之湘水兮，知时固而不反。</s>伤离散之交乱兮，遂侧身而既远。</s>处玄舍之幽门兮，穴岩石而窟伏。</s>从水蛟而为徙兮，与神龙乎休息。</s>何山石之崭岩兮，灵魂屈而偃蹇。</s>含素水而蒙深兮，日眇眇而既远。</s>哀形体之离解兮，神罔两而无舍。</s>惟椒兰之不反兮，魂迷惑而不知路。</s>愿无过之设行兮，虽灭没之自乐。</s>痛楚国之流亡兮，哀灵修之过到。</s>固时俗之溷浊兮，志瞀迷而不知路。</s>念私门之正匠兮，遥涉江而远去。</s>念女嬃之婵媛兮，涕泣流乎于悒。</s>我决死而不生兮，虽重追吾何及。</s>戏疾濑之素水兮，望高山之蹇产。</s>哀高丘之赤岸兮，遂没身而不反。"
    },
    {
        "text": "东方朔-谬谏<s1>七谏<s2>怨灵修之浩荡兮，夫何执操之不固？</s>悲太山之为隍兮，孰江河之可涸？</s>愿承闲而效志兮，恐犯忌而干讳。</s>卒抚情以寂寞兮，然怊怅而自悲。</s>玉与石其同匮兮，贯鱼眼与珠玑。</s>驽骏杂而不分兮，服罢牛而骖骥。</s>年滔滔而自远兮，寿冉冉而愈衰。</s>心悇憛而烦冤兮，蹇超摇而无冀。</s>固时俗之工巧兮，灭规矩而改错。</s>郤骐骥而不乘兮，策驽骀而取路。</s>当世岂无骐骥兮，诚无王良之善驭。</s>见执辔者非其人兮，故驹跳而远去。</s>不量凿而正枘兮，恐矩矱之不同。</s>不论世而高举兮，恐操行之不调。</s>弧弓弛而不张兮，孰云知其所至？</s>无倾危之患难兮，焉知贤士之所死？</s>俗推佞而进富兮，节行张而不著。</s>贤良蔽而不群兮，朋曹比而党誉。</s>邪说饰而多曲兮，正法弧而不公。</s>直士隐而避匿兮，谗谀登乎明堂。</s>弃彭咸之娱乐兮，灭巧倕之绳墨。</s>菎蕗杂于黀蒸兮，机蓬矢以射革。</s>驾蹇驴而无策兮，又何路之能极？</s>以直鍼而为钓兮，又何鱼之能得？</s>伯牙之绝弦兮，无锺子期而听之。</s>和抱璞而泣血兮，安得良工而剖之？</s>同音者相和兮，同类者相似。</s>飞鸟号其群兮，鹿鸣求其友。</s>故叩宫而宫应兮，弹角而角动。</s>虎啸而谷风至兮，龙举而景云往。</s>音声之相和兮，言物类之相感也。</s>夫方圜之异形兮，势不可以相错。</s>列子隐身而穷处兮，世莫可以寄讬。</s>众鸟皆有行列兮，凤独翔翔而无所薄。</s>经浊世而不得志兮，愿侧身岩穴而自讬。</s>欲阖口而无言兮，尝被君之厚德。</s>独便悁而怀毒兮，愁郁郁之焉极？</s>念三年之积思兮，愿壹见而陈辞。</s>不及君而骋说兮，世孰可为明之？</s>身寝疾而日愁兮，情沉抑而不扬。</s>众人莫可与论道兮，悲精神之不通。</s>乱曰：鸾皇孔凤日以远兮，畜凫驾鹅。</s>鸡鹜满堂坛兮，鼉黽游乎华池。</s>要褭奔亡兮，腾驾橐驼。</s>铅刀进御兮，遥弃太阿。</s>拔搴玄芝兮，列树芋荷。</s>橘柚萎枯兮，苦李旖旎。</s>甂瓯登于明堂兮，周鼎潜潜乎深渊。</s>自古而固然兮，吾又何怨乎今之人。"
    },
    {
        "text": "庄忌-哀时命<s1>哀时命<s2>哀时命之不及古人兮，夫何予生之不遘时！</s>往者不可扳援兮，徠者不可与期。</s>志憾恨而不逞兮，杼中情而属诗。</s>夜炯炯而不寐兮，怀隐忧而历兹。</s>心郁郁而无告兮，众孰可与深谋！</s>欿愁悴而委惰兮，老冉冉而逮之。</s>居处愁以隐约兮，志沉抑而不扬。</s>道壅塞而不通兮，江河广而无梁。</s>愿至昆仑之悬圃兮，采锺山之玉英。</s>揽瑶木之橝枝兮，望阆风之板桐。</s>弱水汩其为难兮，路中断而不通。</s>势不能凌波以径度兮，又无羽翼而高翔。</s>然隐悯而不达兮，独徙倚而彷徉。</s>怅惝罔以永思兮，心纡轸而增伤。</s>倚踌躇以淹留兮，日饥馑而绝粮。</s>廓抱景而独倚兮，超永思乎故乡。</s>廓落寂而无友兮，谁可与玩此遗芳？</s>白日晼晼其將入兮，哀余寿之弗将。</s>车既弊而马罢兮，蹇邅徊而不能行。</s>身既不容于浊世兮，不知进退之宜当。</s>冠崔嵬而切云兮，剑淋离而从横。</s>衣摄叶以储与兮，左袪挂于榑桑</s>右衽拂于不周兮，六合不足以肆行。</s>上同凿枘于伏戏兮，下合矩矱于虞唐。</s>原尊节而式高兮，志犹卑夫禹汤。</s>虽知困其不改操兮，终不以邪枉害方。</s>世并举而好朋兮，壹斗斛而相量。</s>众比周以肩迫兮，贤者远而隐藏。</s>为凤皇作鹑笼兮，虽翕翅其不容。</s>灵皇其不寤知兮，焉陈词而效忠。</s>俗嫉妒而蔽贤兮，孰知余之从容？</s>愿舒志而抽冯兮，庸讵知其吉凶？</s>璋珪杂于甑窐兮，陇廉与孟娵同宫。</s>举世以为恆俗兮，固将愁苦而终穷。</s>幽独转而不寐兮，惟烦懑而盈匈。</s>魂眇眇而驰骋兮，心烦冤之忡忡。</s>志欿憾而不憺兮，路幽昧而甚难。</s>塊独守此曲隅兮，然欿切而永叹。</s>愁修夜而宛转兮，气涫沸其若波。</s>握剞劂而不用兮，操规矩而无所施。</s>骋骐骥于中庭兮，焉能极夫远道？</s>置援狖于棂槛兮，夫何以责其捷巧？</s>驷跛鳖而上山兮，吾固知其不能陞。</s>释管晏而任臧获兮，何权衡之能称？</s>箟簬杂于黀蒸兮，机蓬矢以射革。</s>负檐荷以丈尺兮，欲伸要而不可得。</s>外迫胁于机臂兮，上牵联于矰隿。</s>肩倾侧而不容兮，固陿腹而不得息。</s>务光自投于深渊兮，不获世之尘垢。</s>孰魁摧之可久兮，愿退身而穷处。</s>凿山楹而为室兮，下被衣于水渚。</s>雾露濛濛其晨降兮，云依斐而承宇。</s>虹霓纷其朝霞兮，夕淫淫而淋雨。</s>怊茫茫而无归兮，怅远望此旷野。</s>下垂钓于溪谷兮，上要求于仙者。</s>与赤松而结友兮，比王侨而为耦。</s>使枭杨先导兮，白虎为之前後。</s>浮云雾而入冥兮，骑白鹿而容与。</s>魂眐眐以寄独兮，汨徂往而不归。</s>处卓卓而日远兮，志浩荡而伤怀。</s>鸾凤翔于苍云兮，故矰缴而不能加。</s>蛟龙潜于旋渊兮，身不挂于罔罗。</s>知贪饵而近死兮，不如下游乎清波。</s>宁幽隐以远祸兮，孰侵辱之可为。</s>子胥死而成义兮，屈原沉于汨罗。</s>虽体解其不变兮，岂忠信之可化。</s>志怦怦而内直兮，履绳墨而不颇。</s>执权衡而无私兮，称轻重而不差。</s>摡尘垢之枉攘兮，除秽累而反真。</s>形体白而质素兮，中皎洁而淑清。</s>时猒饫而不用兮，且隐伏而远身。</s>聊窜端而匿迹兮，嗼寂默而无声。</s>独便悁而烦毒兮，焉发愤而筊抒。</s>时暧暧其将罢兮，遂闷叹而无名。</s>伯夷死于首阳兮，卒夭隐而不荣。</s>太公不遇文王兮，身至死而不得逞。</s>怀瑶象而佩琼兮，愿陈列而无正。</s>生天坠之若过兮，忽烂漫而无成。</s>邪气袭余之形体兮，疾憯怛而萌生。</s>原壹见阳春之白日兮，恐不终乎永年。"
    },
    {
        "text": "王褒-匡机<s1>九怀<s2>极运兮不中，来将屈兮困穷。</s>余深愍兮惨怛，愿一列兮无从。</s>乘日月兮上征，顾游心兮鄗酆。</s>弥览兮九隅，彷徨兮兰宫。</s>芷闾兮药房，奋摇兮众芳。</s>菌阁兮蕙楼，观道兮从横。</s>宝金兮委积，美玉兮盈堂。</s>桂水兮潺湲，扬流兮洋洋。</s>蓍蔡兮踊跃，孔鹤兮回翔。</s>抚槛兮远望，念君兮不忘。</s>怫郁兮莫陈，永怀兮内伤。"
    },
    {
        "text": "王褒-通路<s1>九怀<s2>天门兮墬户，孰由兮贤者？</s>无正兮溷厕，怀德兮何睹？</s>假寐兮愍斯，谁可与兮寤语？</s>痛凤兮远逝，畜鴳兮近处。</s>鲸鱏兮幽潜，从虾兮游陼。</s>乘虬兮登阳，载象兮上行。</s>朝发兮葱岭，夕至兮明光。</s>北饮兮飞泉，南采兮芝英。</s>宣游兮列宿，顺极兮彷徉。</s>红采兮骍衣，翠缥兮为裳。</s>舒佩兮綝纚，竦余剑兮干将。</s>腾蛇兮后从，飞駏兮步旁。</s>微观兮玄圃，览察兮瑶光。</s>启匮兮探筴，悲命兮相当。</s>纫蕙兮永辞，将离兮所思。</s>浮云兮容与，道余兮何之？</s>远望兮仟眠，闻雷兮阗阗。</s>阴忧兮感余，惆怅兮自怜。"
    },
    {
        "text": "王褒-危俊<s1>九怀<s2>林不容兮鸣蜩，余何留兮中州？</s>陶嘉月兮总驾，搴玉英兮自修。</s>结荣茝兮逶逝，将去烝兮远游。</s>径岱土兮魏阙，历九曲兮牵牛。</s>聊假日兮相佯，遗光燿兮周流。</s>望太一兮淹息，纡余辔兮自休。</s>晞白日兮皎皎，弥远路兮悠悠。</s>顾列孛兮缥缥，观幽云兮陈浮。</s>钜宝迁兮砏磤，雉咸雊兮相求。</s>泱莽莽兮究志，惧吾心兮懤懤。</s>步余马兮飞柱，览可与兮匹俦。</s>卒莫有兮纤介，永余思兮怞怞。"
    },
    {
        "text": "王褒-昭世<s1>九怀<s2>世溷兮冥昏，违君兮归真。</s>乘龙兮偃蹇，高回翔兮上臻。</s>袭英衣兮缇[糹習]，披华裳兮芳芬。</s>登羊角兮扶舆，浮云漠兮自娱。</s>握神精兮雍容，与神人兮相胥。</s>流星坠兮成雨，进瞵盼兮上丘墟。</s>览旧邦兮滃郁，余安能兮久居。</s>志怀逝兮心懰栗，纡余辔兮踌躇。</s>闻素女兮微歌，听王后兮吹竽。</s>魂悽怆兮感哀，肠回回兮盘纡。</s>抚余佩兮缤纷，高太息兮自怜。</s>使祝融兮先行，令昭明兮开门。</s>驰六蛟兮上征，竦余驾兮入冥。</s>历九州兮索合，谁可与兮终生。</s>忽反顾兮西囿，睹轸丘兮崎倾。</s>横垂涕兮泫流，悲余后兮失灵。"
    },
    {
        "text": "王褒-尊嘉<s1>九怀<s2>季春兮阳阳，列草兮成行。</s>余悲兮兰生，委积兮从横。</s>江离兮遗捐，辛夷兮挤臧。</s>伊思兮往古，亦多兮遭殃。</s>伍胥兮浮江，屈子兮沉湘。</s>运余兮念兹，心内兮怀伤。</s>望淮兮沛沛，滨流兮则逝。</s>榜舫兮下流，东注兮磕磕。</s>蛟龙兮导引，文鱼兮上濑。</s>抽蒲兮陈坐，援芙蕖兮为盖。</s>水跃兮余旌，继以兮微蔡。</s>云旗兮电骛，倏忽兮容裔。</s>河伯兮开门，迎余兮欢欣。</s>顾念兮旧都，怀恨兮艰难。</s>窃哀兮浮萍，汎淫兮无根。"
    },
    {
        "text": "王褒-蓄英<s1>九怀<s2>秋风兮萧萧，舒芳兮振条。</s>微霜兮眇眇，病殀兮鸣蜩。</s>玄鸟兮辞归，飞翔兮灵丘。</s>望谿谷兮滃郁，熊罴兮呴嗥。</s>唐虞兮不存，何故兮久留？</s>临渊兮汪洋，顾林兮忽荒。</s>修余兮袿衣，骑霓兮南上。</s>乘云兮回回，亹亹兮自强。</s>将息兮兰皋，失志兮悠悠。</s>蒶蕴兮霉黧，思君兮无聊。</s>身去兮意存，怆恨兮怀愁。"
    },
    {
        "text": "王褒-思忠<s1>九怀<s2>登九灵兮游神，静女歌兮微晨。</s>悲皇丘兮积葛，众体错兮交纷。</s>贞枝抑兮枯槁，枉车登兮庆云。</s>感余志兮惨栗，心怆怆兮自怜。</s>驾玄螭兮北征，曏吾路兮葱岭。</s>连五宿兮建旄，扬氛气兮为旌。</s>历广漠兮驰骛，览中国兮冥冥。</s>玄武步兮水母，与吾期兮南荣。</s>登华盖兮乘阳，聊逍遥兮播光。</s>抽库娄兮酌醴，援瓟瓜兮接粮。</s>毕休息兮远逝，发玉軔兮西行。</s>惟时俗兮疾正，弗可久兮此方。</s>寤辟摽兮永思，心怫郁兮内伤。"
    },
    {
        "text": "王褒-陶壅<s1>九怀<s2>览杳杳兮世惟，余惆怅兮何归。</s>伤时俗兮溷乱，将奋翼兮高飞。</s>驾八龙兮连蜷，建虹旌兮威夷。</s>观中宇兮浩浩，纷翼翼兮上跻。</s>浮溺水兮舒光，淹低佪兮京沶。</s>屯余车兮索友，睹皇公兮问师。</s>道莫贵兮归真，羡余术兮可夷。</s>吾乃逝兮南娭，道幽路兮九疑。</s>越炎火兮万里，过万首兮嶷嶷。</s>济江海兮蝉蜕，绝北梁兮永辞。</s>浮云郁兮昼昏，霾土忽兮塺々。</s>息阳城兮广夏，衰色罔兮中怠。</s>意晓阳兮燎寤，乃自诊兮在兹。</s>思尧舜兮袭兴，幸咎繇兮获谋。</s>悲九州兮靡君，抚轼叹兮作诗。"
    },
    {
        "text": "王褒-株昭<s1>九怀<s2>悲哉于嗟兮，心内切磋。</s>款冬而生兮，凋彼叶柯。</s>瓦砾进宝兮，捐弃随和。</s>铅刀厉御兮，顿弃太阿。</s>骥垂两耳兮，中坂蹉跎。</s>蹇驴服驾兮，无用日多。</s>修洁处幽兮，贵宠沙劘。</s>凤皇不翔兮，鹑鴳飞扬。</s>乘虹骖蜺兮，载云变化。</s>焦明开路兮，后属青蛇。</s>步骤桂林兮，超骧卷阿。</s>丘陵翔儛兮，谿谷悲歌。</s>神章灵篇兮，赴曲相和。</s>余私娱兹兮，孰哉复加。</s>还顾世俗兮，坏败罔罗。</s>卷佩将逝兮，涕流滂沲。</s>乱曰：皇门开兮照下土，株秽除兮兰芷睹。</s>四佞放兮後得禹，圣舜摄兮昭尧绪，孰能若兮原为辅。"
    },
    {
        "text": "刘向-逢纷<s1>九叹<s2>伊伯庸之末胄兮，谅皇直之屈原。</s>云余肇祖于高阳兮，惟楚怀之婵连。</s>原生受命于贞节兮，鸿永路有嘉名。</s>齐名字于天地兮，并光明于列星。</s>吸精粹而吐氛浊兮，横邪世而不取容。</s>行叩诚而不阿兮，遂见排而逢谗。</s>后听虚而黜实兮，不吾理而顺情。</s>肠愤悁而含怒兮，志迁蹇而左倾。</s>心戃慌其不我与兮，躬速速其不吾亲。</s>辞灵修而陨志兮，吟泽畔之江滨。</s>椒桂罗以颠覆兮，有竭信而归诚。</s>谗夫蔼蔼而漫著兮，曷其不舒予情？</s>始结言于庙堂兮，信中涂而叛之。</s>怀兰蕙与衡芷兮，行中野而散之。</s>声哀哀而怀高丘兮，心愁愁而思旧邦。</s>愿承闲而自恃兮，径淫曀而道壅。</s>颜霉黧以沮败兮，精越裂而衰耄。</s>裳襜襜而含风兮，衣纳纳而掩露。</s>赴江湘之湍流兮，顺波凑而下降。</s>徐徘徊于山阿兮，飘风来之洶洶。</s>驰余车兮玄石，步余马兮洞庭。</s>平明发兮苍梧，夕投宿兮石城。</s>芙蓉盖而菱华车兮，紫贝阙而玉堂。</s>薜荔饰而陆离荐兮，鱼鳞衣而白蜺裳。</s>登逢龙而下陨兮，违故都之漫漫。</s>思南郢之旧俗兮，肠一夕而九运。</s>扬流波之潢潢兮，体溶溶而东回。</s>心怊怅以永思兮，意晻晻而日颓。</s>白露纷以涂涂兮，秋风浏以萧萧。</s>身永流而不还兮，魂长逝而常愁。</s>叹曰：</s>譬彼流水纷扬磕兮，波逢汹涌濆壅滂兮。</s>揄扬涤荡飘流陨往触崟石兮，龙卬脟圈缭戾宛转阻相薄兮，</s>遭纷逢凶蹇离尤兮，垂文扬采遗将来兮。"
    },
    {
        "text": "刘向-离世<s1>九叹<s2>灵怀其不吾知兮，灵怀其不吾闻。</s>就灵怀之皇祖兮，愬灵怀之鬼神。</s>灵怀曾不吾与兮，即听夫人之谀辞。</s>余辞上参于天坠兮，旁引之于四时。</s>指日月使延照兮，抚招摇以质正。</s>立师旷俾端辞兮，命咎繇使并听。</s>兆出名曰正则兮，卦发字曰灵均。</s>余幼既有此鸿节兮，长愈固而弥纯。</s>不从俗而诐行兮，直躬指而信志。</s>不枉绳以追曲兮，屈情素以从事。</s>端余行其如玉兮，述皇舆之踵迹。</s>群阿容以晦光兮，皇舆覆以幽辟。</s>舆中涂以回畔兮，驷马惊而横奔。</s>执组者不能制兮，必折轭而摧辕。</s>断镳衔以驰骛兮，暮去次而敢止。</s>路荡荡其无人兮，遂不禦乎千里。</s>身衡陷而下沉兮，不可获而复登。</s>不顾身之卑贱兮，惜皇舆之不兴。</s>出国门而端指兮，冀壹寤而锡还。</s>哀仆夫之坎毒兮，屡离忧而逢患。</s>九年之中不吾反兮，思彭咸之水游。</s>惜师延之浮渚兮，赴汨罗之长流。</s>遵江曲之逶移兮，触石碕而衡游。</s>波澧澧而扬浇兮，顺长濑之浊流。</s>凌黄沱而下低兮，思还流而复反。</s>玄舆驰而并集兮，身容与而日远。</s>棹舟杭以横濿兮，济湘流而南极。</s>立江界而长吟兮，愁哀哀而累息。</s>情慌忽以忘归兮，神浮游以高历。</s>心蛩蛩而怀顾兮，魂眷眷而独逝。</s>叹曰：</s>余思旧邦心依违兮，日暮黄昏羌幽悲兮，</s>去郢东迁余谁慕兮，谗夫党旅其以兹故兮，</s>河水淫淫情所愿兮，顾瞻郢路终不返兮。"
    },
    {
        "text": "刘向-怨思<s1>九叹<s2>惟郁郁之忧毒兮，志坎壈而不违。</s>身憔悴而考旦兮，日黄昏而长悲。</s>闵空宇之孤子兮，哀枯杨之冤雏。</s>孤雌吟于高墉兮，鸣鸠栖于桑榆。</s>玄蝯失于潜林兮，独偏弃而远放。</s>征夫劳于周行兮，处妇愤而长望。</s>申诚信而罔违兮，情素洁于纽帛。</s>光明齐于日月兮，文采耀燿于玉石。</s>伤压次而不发兮，思沉抑而不扬。</s>芳懿懿而终败兮，名靡散而不彰。</s>背玉门以奔骛兮，蹇离尤而干诟。</s>若龙逢之沉首兮，王子比干之逢醢。</s>念社稷之几危兮，反为雠而见怨。</s>思国家之离沮兮，躬获愆而结难。</s>若青蝇之伪质兮，晋骊姬之反情。</s>恐登阶之逢殆兮，故退伏于末庭。</s>孽臣之号咷兮，本朝芜而不治。</s>犯颜色而触谏兮，反蒙辜而被疑。</s>菀蘼芜与菌若兮，渐藁本于洿渎。</s>淹芳芷于腐井兮，弃鸡骇于筐簏。</s>执棠谿以刜蓬兮，秉干将以割肉。</s>筐泽泻以豹鞟兮，破荆和以继筑。</s>时溷浊犹未清兮，世殽乱犹未察。</s>欲容与以俟时兮，惧年岁之既晏。</s>顾屈节以从流兮，心巩巩而不夷。</s>宁浮沅而驰骋兮，下江湘以邅回。</s>叹曰：</s>山中槛槛余伤怀兮，征夫皇皇其孰依兮，</s>经营原野杳冥冥兮，乘骐骋骥舒吾情兮，</s>归骸旧邦莫谁语兮，长辞远逝乘湘去兮。"
    },
    {
        "text": "刘向-远逝<s1>九叹<s2>志隐隐而郁怫兮，愁独哀而冤结。</s>肠纷纭以缭转兮，涕渐渐其若屑。</s>情慨慨而长怀兮，信上皇而质正。</s>合五岳与八灵兮，讯九鬿与六神。</s>指列宿以白情兮，诉五帝以置辞。</s>北斗为我折中兮，太一为余听之。</s>云服阴阳之正道兮，御后土之中和。</s>佩苍龙之蚴虬兮，带隐虹之逶蛇。</s>曳彗星之皓旰兮，抚朱爵与鵔鸃。</s>游清灵之飒戾兮，服云衣之披披。</s>杖玉策与朱旗兮，垂明月之玄珠。</s>举霓旌之墆翳兮，建黄纁之总旄。</s>躬纯粹而罔愆兮，承皇考之妙仪。</s>惜往事之不合兮，横汨罗而下沥。</s>乘隆波而南渡兮，逐江湘之顺流。</s>赴阳侯之潢洋兮，下石濑而登洲。</s>陆魁堆以蔽视兮，云冥冥而闇前。</s>山峻高以无垠兮，遂曾闳而迫身。</s>雪雰雰而薄木兮，云霏霏而陨集。</s>阜隘狭而幽险兮，石嵾嵯以翳日。</s>悲故乡而发忿兮，去余邦之弥久。</s>背龙门而入河兮，登大坟而望夏首。</s>横舟航而济湘兮，耳聊啾而戃慌。</s>波淫淫而周流兮，鸿溶溢而滔荡。</s>路曼曼其无端兮，周容容而无识。</s>引日月以指极兮，少须臾而释思。</s>水波远以冥冥兮，眇不睹其东西。</s>顺风波以南北兮，雾宵晦以纷纷。</s>日杳杳以西颓兮，路长远而窘迫。</s>欲酌醴以娱忧兮，蹇骚骚而不释。</s>叹曰：</s>飘风蓬龙埃坲々兮，草木摇落时槁悴兮，</s>遭倾遇祸不可救兮，长吟永欷涕究究兮，</s>舒情陈诗冀以自免兮，颓流下陨身日远兮。"
    },
    {
        "text": "刘向-惜贤<s1>九叹<s2>览屈氏之离骚兮，心哀哀而怫郁。</s>声嗷嗷以寂寥兮，顾仆夫之憔悴。</s>拨谄谀而匡邪兮，切淟涊之流俗。</s>荡渨涹之奸咎兮，夷蠢蠢之溷浊。</s>怀芬香而挟蕙兮，佩江蓠之婓婓。</s>握申椒与杜若兮，冠浮云之峨峨。</s>登长陵而四望兮，览芷圃之蠡蠡。</s>游兰皋与蕙林兮，睨玉石之嵾嵯。</s>扬精华以炫燿兮，芳郁渥而纯美。</s>结桂树之旖旎兮，纫荃蕙与辛夷。</s>芳若兹而不御兮，捐林薄而菀死。</s>驱子侨之奔走兮，申徒狄之赴渊。</s>若由夷之纯美兮，介子推之隐山。</s>晋申生之离殃兮，荆和氏之泣血。</s>吴申胥之抉眼兮，王子比干之横废。</s>欲卑身而下体兮，心隐恻而不置。</s>方圜殊而不合兮，钩绳用而异态。</s>欲俟时于须臾兮，日阴曀其将暮。</s>时迟迟其日进兮，年忽忽而日度。</s>妄周容而入世兮，内距闭而不开。</s>俟时风之清激兮，愈氛雾其如塺。</s>进雄鸠之耿耿兮，谗介介而蔽之。</s>默顺风以偃仰兮，尚由由而进之。</s>心懭悢以冤结兮，情舛错以曼忧。</s>搴薜荔于山野兮，采撚支于中洲。</s>望高丘而叹涕兮，悲吸吸而长怀。</s>孰契契而委栋兮，日晻晻而下颓。</s>叹曰：</s>江湘油油长流汩兮，挑揄扬汰荡迅疾兮。</s>忧心展转愁怫郁兮，冤结未舒长隐忿兮，</s>丁时逢殃可奈何兮，劳心悁悁涕滂沱兮。"
    },
    {
        "text": "刘向-忧苦<s1>九叹<s2>悲余心之悁悁兮，哀故邦之逢殃。</s>辞九年而不复兮，独茕茕而南行。</s>思余俗之流风兮，心纷错而不受。</s>遵野莽以呼风兮，步从容于山廋。</s>巡陆夷之曲衍兮，幽空虚以寂寞。</s>倚石岩以流涕兮，忧憔悴而无乐。</s>登巑岏以长企兮，望南郢而闚之。</s>山修远其辽辽兮，涂漫漫其无时。</s>听玄鹤之晨鸣兮，于高冈之峨峨。</s>独愤积而哀娱兮，翔江洲而安歌。</s>三鸟飞以自南兮，览其志而欲北。</s>原寄言于三鸟兮，去飘疾而不可得。</s>欲迁志而改操兮，心纷结其未离。</s>外彷徨而游览兮，内恻隐而含哀。</s>聊须臾以时忘兮，心渐渐其烦错。</s>原假簧以舒忧兮，志纡郁其难释。</s>叹《离骚》以扬意兮，犹未殫于《九章》。</s>长嘘吸以于悒兮，涕横集而成行。</s>伤明珠之赴泥兮，鱼眼玑之坚藏。</s>同驽骡与乘駔兮，杂斑駮与阘茸。</s>葛藟虆于桂树兮，鸱鸮集于木兰。</s>偓促谈于廊庙兮，律魁放乎山间。</s>恶虞氏之箫《韶》兮，好遗风之《激楚》。</s>潜周鼎于江淮兮，爨土鬵于中宇。</s>且人心之持旧兮，而不可保长。</s>邅彼南道兮，征夫宵行。</s>思念郢路兮，还顾睠睠。</s>涕流交集兮，泣下涟涟。</s>叹曰：</s>登山长望中心悲兮，菀彼青青泣如颓兮，</s>留思北顾涕渐渐兮，折锐摧矜凝氾滥兮，</s>念我茕茕魂谁求兮，仆夫慌悴散若流兮。"
    },
    {
        "text": "刘向-愍命<s1>九叹<s2>昔皇考之嘉志兮，喜登能而亮贤。</s>情纯洁而罔薉兮，姿盛质而无愆。</s>放佞人与谄谀兮，斥谗夫与便嬖。</s>亲忠正之悃诚兮，招贞良与明智。</s>心溶溶其不可量兮，情澹澹其若渊。</s>回邪辟而不能入兮，诚原藏而不可迁。</s>逐下袟于後堂兮，迎虙妃于伊雒。</s>刜谗贼于中廇兮，选吕管于榛薄。</s>丛林之下无怨士兮，江河之畔无隐夫。</s>三苗之徒以放逐兮，伊皋之伦以充庐。</s>今反表以为里兮，颠裳以为衣。</s>戚宋万于两楹兮，废周邵于遐夷。</s>却骐骥以转运兮，腾驴骡以驰逐。</s>蔡女黜而出帷兮，戎妇入而綵绣服。</s>庆忌囚于阱室兮，陈不占战而赴围。</s>破伯牙之号钟兮，挟人筝而弹纬。</s>藏瑉石于金匮兮，捐赤瑾于中庭。</s>韩信蒙于介胄兮，行夫将而攻城。</s>莞芎弃于泽洲兮，瓟瓥蠹于筐簏。</s>麒麟奔于九皋兮，熊罴群而逸囿。</s>折芳枝与琼华兮，树枳棘与薪柴。</s>掘荃蕙与射干兮，耘藜藿与蘘荷。</s>惜今世其何殊兮，远近思而不同。</s>或沉沦其无所达兮，或清激其无所通。</s>哀余生之不当兮，独蒙毒而逢尤。</s>虽謇謇以申志兮，君乖差而屏之。</s>诚惜芳之菲菲兮，反以兹为腐也。</s>怀椒聊之蔎蔎兮，乃逢纷以罹诟也。</s>叹曰：</s>嘉皇既殁终不返兮，山中幽险郢路远兮。</s>谗人諓諓孰可愬兮，征夫罔极谁可语兮。</s>行吟累欷声喟喟兮，怀忧含戚何侘傺兮。"
    },
    {
        "text": "刘向-思古<s1>九叹<s2>冥冥深林兮，树木郁郁。</s>山参差以崭岩兮，阜杳杳以蔽日。</s>悲余心之悁悁兮，目眇眇而遗泣。</s>风骚屑以摇木兮，云吸吸以湫戾。</s>悲余生之无欢兮，愁倥傯于山陆。</s>旦徘徊于长阪兮，夕彷徨而独宿。</s>发披披以鬤鬤兮，躬劬劳而瘏悴。</s>魂俇俇而南行兮，泣霑襟而濡袂。</s>心婵媛而无告兮，口噤闭而不言。</s>违郢都之旧闾兮，回湘、沅而远迁。</s>念余邦之横陷兮，宗鬼神之无次。</s>闵先嗣之中绝兮，心惶惑而自悲。</s>聊浮游于山陿兮，步周流于江畔。</s>临深水而长啸兮，且倘佯而氾观。</s>兴离骚之微文兮，冀灵修之壹悟。</s>还余车于南郢兮，复往轨于初古。</s>道修远其难迁兮，伤余心之不能已。</s>背三五之典刑兮，绝洪范之辟纪。</s>播规矩以背度兮，错权衡而任意。</s>操绳墨而放弃兮，倾容幸而侍侧。</s>甘棠枯于丰草兮，藜棘树于中庭。</s>西施斥于北宫兮，仳倠倚于弥楹。</s>乌获戚而骖乘兮，燕公操于马圉。</s>蒯聩登于清府兮，咎繇弃而在野。</s>盖见兹以永叹兮，欲登阶而狐疑。</s>乘白水而高骛兮，因徙弛而长词。</s>叹曰：</s>倘佯垆阪沼水深兮，容与汉渚涕淫淫兮，锺牙已死谁为声兮？</s>纤阿不御焉舒情兮，曾哀悽欷心离离兮，还顾高丘泣如洒兮。"
    },
    {
        "text": "刘向-远游<s1>九叹<s2>悲余性之不可改兮，屡惩艾而不迻。</s>服觉皓以殊俗兮，貌揭揭以巍巍。</s>譬若王侨之乘云兮，载赤霄而凌太清。</s>欲与天地参寿兮，与日月而比荣。</s>登昆仑而北首兮，悉灵圉而来谒。</s>选鬼神于太阴兮，登阊阖于玄阙。</s>回朕车俾西引兮，褰虹旗于玉门。</s>驰六龙于三危兮，朝西灵于九滨。</s>结余轸于西山兮，横飞谷以南征。</s>绝都广以直指兮，历祝融于硃冥。</s>枉玉衡于炎火兮，委两馆于咸唐。</s>贯澒濛以东朅兮，维六龙于扶桑。</s>周流览于四海兮，志升降以高驰。</s>徵九神于回极兮，建虹采以招指。</s>驾鸾凤以上游兮，从玄鹤与鹪明。</s>孔鸟飞而送迎兮，腾群鹤于瑶光。</s>排帝宫与罗囿兮，升县圃以眩灭。</s>结琼枝以杂佩兮，立长庚以继日。</s>凌惊雷以轶骇电兮，缀鬼谷于北辰。</s>鞭风伯使先驱兮，囚灵玄于虞渊。</s>遡高风以低佪兮，览周流于朔方。</s>就颛顼而敶辞兮，考玄冥于空桑。</s>旋车逝于崇山兮，奏虞舜于苍梧。</s>济杨舟于会稽兮，就申胥于五湖。</s>见南郢之流风兮，殒余躬于沅湘。</s>望旧邦之黯黮兮，时溷浊其犹未央。</s>怀兰茝之芬芳兮，妒被离而折之。</s>张绛帷以襜襜兮，风邑邑而蔽之。</s>日暾暾其西舍兮，阳焱焱而复顾。</s>聊假日以须臾兮，何骚骚而自故。</s>叹曰：</s>譬彼蛟龙乘云浮兮，汎淫澒溶纷若雾兮。</s>潺湲轇轕雷动电发馺高举兮。</s>升虚凌冥沛浊浮清入帝宫兮，摇翘奋羽驰风骋雨游无穷兮。"
    },
    {
        "text": "王逸-逢尤<s1>九思<s2>悲兮愁，哀兮忧！</s>天生我兮当闇时，被诼谮兮虚获尤。</s>心烦憒兮意无聊，严载驾兮出戏游。</s>周八极兮历九州，求轩辕兮索重华。</s>世既卓兮远眇眇，握佩玖兮中路躇。</s>羡咎繇兮建典谟，懿风后兮受瑞图。</s>愍余命兮遭六极，委玉质兮於泥涂。</s>遽傽遑兮驱林泽，步屏营兮行丘阿。</s>车軏折兮马虺颓，惷怅立兮涕滂沱。</s>思丁文兮圣明哲，哀平差兮迷谬愚。</s>吕傅举兮殷周兴，忌嚭专兮郢吴虚。</s>仰长叹兮气噎结，悒殟绝兮咶复苏。</s>虎兕争兮於廷中，豺狼斗兮我之隅。</s>云雾会兮日冥晦，飘风起兮扬尘埃。</s>走鬯罔兮乍东西，欲窜伏兮其焉如？</s>念灵闺兮隩重深，原竭节兮隔无由。</s>望旧邦兮路逶随，忧心悄兮志勤劬。</s>魂茕茕兮不遑寐，目眽眽兮寤终朝。"
    },
    {
        "text": "王逸-怨上<s1>九思<s2>令尹兮謷謷，群司兮譨譨。</s>哀哉兮淈淈，上下兮同流。</s>菽藟兮蔓衍，芳虈兮挫枯。</s>硃紫兮杂乱，曾莫兮别诸。</s>倚此兮岩穴，永思兮窈悠。</s>嗟怀兮眩惑，用志兮不昭。</s>将丧兮玉斗，遗失兮钮枢。</s>我心兮煎熬，惟是兮用忧。</s>进恶兮九旬，复顾兮彭务。</s>拟斯兮二踪，未知兮所投。</s>谣吟兮中野，上察兮璇玑。</s>大火兮西睨，摄提兮运低。</s>雷霆兮硠磕，雹霰兮霏霏。</s>奔电兮光晃，凉风兮怆悽。</s>鸟兽兮惊骇，相从兮宿栖。</s>鸳鸯兮噰噰，狐狸兮徾徾。</s>哀吾兮介特，独处兮罔依。</s>蝼蛄兮鸣东，蟊蠽兮号西。</s>蛓缘兮我裳，蠋入兮我怀。</s>虫豸兮夹余，惆怅兮自悲。</s>伫立兮忉怛，心结縎兮折摧。"
    },
    {
        "text": "王逸-疾世<s1>九思<s2>周徘徊兮汉渚，求水神兮灵女。</s>嗟此国兮无良，媒女诎兮謰謱。</s>鴳雀列兮譁讙，鸲鹆鸣兮聒余。</s>抱昭华兮宝璋，欲衒鬻兮莫取。</s>言旋迈兮北徂，叫我友兮配耦。</s>日阴曀兮未光，阒睄窕兮靡睹。</s>纷载驱兮高驰，将谘询兮皇羲。</s>遵河皋兮周流，路变易兮时乖。</s>濿沧海兮东游，沐盥浴兮天池。</s>访太昊兮道要，云靡贵兮仁义。</s>志欣乐兮反征，就周文兮邠歧。</s>秉玉英兮结誓，日欲暮兮心悲。</s>惟天禄兮不再，背我信兮自违。</s>逾陇堆兮渡漠，过桂车兮合黎。</s>赴昆山兮馽騄，从邛遨兮栖迟。</s>吮玉液兮止渴，齧芝华兮疗饥。</s>居嵺廓兮尠畴，远梁昌兮几迷。</s>望江汉兮濩渃，心紧絭兮伤怀。</s>时昢昢兮且旦，尘莫莫兮未晞。</s>忧不暇兮寝食，吒增叹兮如雷。"
    },
    {
        "text": "王逸-悯上<s1>九思<s2>哀世兮睩睩，諓諓兮嗌喔。</s>众多兮阿媚，骪靡兮成俗。</s>贪枉兮党比，贞良兮茕独。</s>鹄窜兮枳棘，鹈集兮帷幄。</s>罽蕠兮青葱，槁本兮萎落。</s>睹斯兮伪惑，心为兮隔错。</s>逡巡兮圃薮，率彼兮畛陌。</s>川谷兮渊渊，山阜兮峉峉。</s>丛林兮崟崟，株榛兮岳岳。</s>霜雪兮漼溰，冰冻兮洛泽。</s>东西兮南北，罔所兮归薄。</s>庇廕兮枯树，匍匐兮岩石。</s>蜷跼兮寒局数，独处兮志不申。</s>年齿尽兮命迫促，魁垒挤摧兮常困辱。</s>含忧强老兮愁无乐，须发苎悴兮顠鬓白。</s>思灵泽兮一膏沐，怀兰英兮把琼若，待天明兮立踯躅。</s>云蒙蒙兮电鯈烁，孤雌惊兮鸣呴呴。</s>思怫郁兮肝切剥，忿悁悒兮孰诉告。"
    },
    {
        "text": "王逸-遭厄<s1>九思<s2>悼屈子兮遭厄，沉王躬兮湘汨。</s>何楚国兮难化，迄于今兮不易。</s>士莫志兮羔裘，竞佞谀兮谗阋。</s>指正义兮为曲，訿玉璧兮为石。</s>殦雕游兮华屋，鵔鸃栖兮柴蔟。</s>起奋迅兮奔走，违群小兮謑訽。</s>载青云兮上昇，適昭明兮所处。</s>蹑天衢兮长驱，踵九阳兮戏荡。</s>越云汉兮南济，秣余马兮河鼓。</s>云霓纷兮晻翳，参辰回兮颠倒。</s>逢流星兮问路，顾我指兮从左。</s>俓娵觜兮直驰，御者迷兮失轨。</s>遂踢达兮邪造，与日月兮殊道。</s>志阏绝兮安如，哀所求兮不耦。</s>攀天阶兮下视，见鄢郢兮旧宇。</s>意逍遥兮欲归，众秽盛兮沓沓。</s>思哽饐兮诘诎，涕流澜兮如雨。"
    },
    {
        "text": "王逸-悼乱<s1>九思<s2>嗟嗟兮悲夫，殽乱兮纷挐。</s>茅丝兮同综，冠屦兮共絇。</s>督万兮侍宴，周邵兮负刍。</s>白龙兮见射，灵龟兮执拘。</s>仲尼兮困厄，邹衍兮幽囚。</s>伊余兮念兹，奔遁兮隐居。</s>将升兮高山，上有兮猴猿。</s>欲入兮深谷，下有兮虺蛇。</s>左见兮鸣鵙，右睹兮呼枭。</s>惶悸兮失气，踊跃兮距跳。</s>便旋兮中原，仰天兮增叹。</s>菅蒯兮楙莽，雚苇兮仟眠。</s>鹿蹊兮躖躖，貒貉兮蟫蟫。</s>鹯鹞兮轩轩，鹑鹌兮甄甄。</s>哀我兮寡独，靡有兮齐伦。</s>意欲兮沉吟，迫日兮黄昏。</s>玄鹤兮高飞，曾逝兮青冥。</s>鶬鶊兮喈喈，山鹊兮嚶嚶。</s>鸿鸬兮振翅，归雁兮于征。</s>吾志兮觉悟，怀我兮圣京。</s>垂屣兮将起，跓俟兮硕明。"
    },
    {
        "text": "王逸-伤时<s1>九思<s2>惟昊天兮昭灵，阳气发兮清明。</s>风習習兮和暖，百草萌兮华荣。</s>堇荼茂兮扶疏，蘅芷彫兮莹嫇。</s>愍贞良兮遇害，将夭折兮碎糜。</s>时混混兮浇饡，哀当世兮莫知。</s>览往昔兮俊彦，亦诎辱兮系纍。</s>管束缚兮桎梏，百贸易兮传卖。</s>遭桓缪兮识举，才德用兮列施。</s>且从容兮自慰，玩琴书兮游戏。</s>迫中国兮迮陿，吾欲之兮九夷。</s>超五岭兮嵯峨，观浮石兮崔嵬。</s>陟丹山兮炎野，屯余车兮黄支。</s>就祝融兮稽疑，嘉己行兮无为。</s>乃回朅兮北逝，遇神孈兮宴娭。</s>欲静居兮自娱，心愁慼兮不能。</s>放余辔兮策驷，忽飙腾兮浮云。</s>蹠飞杭兮越海，从安期兮蓬莱。</s>缘天梯兮北上，登太一兮玉台。</s>使素女兮鼓簧，乘戈和兮讴谣。</s>声噭誂兮清和，音晏衍兮要婬。</s>咸欣欣兮酣乐，余眷眷兮独悲。</s>顾章华兮太息，志恋恋兮依依。"
    },
    {
        "text": "王逸-哀岁<s1>九思<s2>旻天兮清凉，玄气兮高朗。</s>北风兮潦洌，草木兮苍唐。</s>蛜蚗兮噍噍，蝍蛆兮穰穰。</s>岁忽忽兮惟暮，余感时兮悽怆。</s>伤俗兮泥浊，矇蔽兮不章。</s>宝彼兮沙砾，捐此兮夜光。</s>椒瑛兮湟汙，葈耳兮充房。</s>摄衣兮缓带，操我兮墨阳。</s>昇车兮命仆，将驰兮四荒。</s>下堂兮见虿，出门兮触螽。</s>巷有兮蚰蜓，邑多兮螳螂。</s>睹斯兮嫉贼，心为兮切伤。</s>俛念兮子胥，仰怜兮比干。</s>投剑兮脱冕，龙屈兮蜿蟤。</s>潜藏兮山泽，匍匐兮丛攒。</s>窥见兮溪涧，流水兮沄沄。</s>鼋鼍兮欣欣，鱣鲇兮延延。</s>群行兮上下，骈罗兮列陈。</s>自恨兮无友，特处兮茕茕。</s>冬夜兮陶陶，雨雪兮冥冥。</s>神光兮颎颎，鬼火兮荧荧。</s>修德兮困控，愁不聊兮遑生。</s>忧纡兮郁郁，恶所兮写情。"
    },
    {
        "text": "王逸-守志<s1>九思<s2>陟玉峦兮逍遥，览高冈兮峣峣。</s>桂树列兮纷敷，吐紫华兮布条。</s>实孔鸾兮所居，今其集兮惟鸮。</s>乌鹊惊兮哑哑，余顾盼兮怊怊。</s>彼日月兮闇昧，障覆天兮祲氛。</s>伊我后兮不聪，焉陈诚兮效忠。</s>摅羽翮兮超俗，游陶遨兮养神。</s>乘六蛟兮蜿蝉，遂驰骋兮升云。</s>扬彗光兮为旗，秉电策兮为鞭。</s>朝晨发兮鄢郢，食时至兮增泉。</s>绕曲阿兮北次，造我车兮南端。</s>谒玄黄兮纳贽，崇忠贞兮弥坚。</s>历九宫兮遍观，睹秘藏兮宝珍。</s>就传说兮骑龙，与织女兮合婚。</s>举天罼兮掩邪，彀天弧兮射奸。</s>随真人兮翱翔，食元气兮长存。</s>望太微兮穆穆，睨三阶兮炳分。</s>相辅政兮成化，建烈业兮垂勋。</s>目瞥瞥兮西没，道遐回兮阻叹。</s>志稸积兮未通，怅敞罔兮自怜。</s>乱曰：</s>天庭明兮云霓藏，三光朗兮镜万方。</s>斥蜥蜴兮进龟龙，策谋从兮翼机衡。</s>配稷契兮恢唐功，嗟英俊兮未为双。"
    }
]